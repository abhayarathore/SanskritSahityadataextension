{
"title": "महाभारतम्",
"data": [
{"c": "3.245", "t": "व्यास उवाच ।"},
{"c": "3.245", "n": "27", "i": 18081, "v": "दानान्न दुष्करतरं पृथिव्यामस्ति किंचन । अर्थे हि महती तृष्णा स च दुःखेन लभ्यते ।।"},
{"c": "3.245", "n": "28", "i": 18082, "v": "परित्यज्य प्रियान्प्राणान्धनार्थं हि महाहवम् । प्रविशन्ति नरा वीराः समुद्रमटवीं तथा ।।"},
{"c": "3.245", "n": "29", "i": 18083, "v": "कृषिगोरक्ष्यमित्येके प्रतिपद्यन्ति मानवाः । पुरुषाः प्रेष्यतामेके निर्गच्छन्ति धनार्थिनः ।।"},
{"c": "3.245", "n": "30", "i": 18084, "v": "तस्य दुःखार्जितस्यैवं परित्यागः सुदुष्करः । न दुष्करतरं दानात्तस्माद्दानं मतं मम ।।"},
{"c": "3.245", "n": "31", "i": 18085, "v": "विशेषस्त्वत्र विज्ञेयो न्यायेनोपार्जितं धनम् । पात्रे देशे च काले च साधुभ्यः प्रतिपादयेत् ।।"},
{"c": "3.245", "n": "32", "i": 18086, "v": "अन्यायसमुपात्तेन दानधर्मो धनेन यः । क्रियते न स कर्तारं त्रायते महतो भयात् ।।"},
{"c": "3.245", "n": "33", "i": 18087, "v": "पात्रे दानं स्वल्पमपि काले दत्तं युधिष्ठिर । मनसा सुविशुद्धेन प्रेत्यानन्तफलं स्मृतम् ।।"},
{"c": "3.245", "n": "34", "i": 18088, "v": "अत्राप्युदाहरन्तीममितिहासं पुरातनम् । व्रीहिद्रोणपरित्यागाद्यत्फलं प्राप मुद्गलः ।।"},
{"c": "3.246", "t": "युधिष्ठिर उवाच ।"},
{"c": "3.246", "n": "1", "i": 18089, "v": "व्रीहिद्रोणः परित्यक्तः कथं तेन महात्मना । कस्मै दत्तश्च भगवन्विधिना केन चात्थ मे ।।"},
{"c": "3.246", "n": "2", "i": 18090, "v": "प्रत्यक्षधर्मा भगवान्यस्य तुष्टो हि कर्मभिः । सफलं तस्य जन्माहं मन्ये सद्धर्मचारिणः ।।"},
{"c": "3.246", "t": "व्यास उवाच ।"},
{"c": "3.246", "n": "3", "i": 18091, "v": "शिलोञ्छवृत्तिर्धर्मात्मा मुद्गलः संशितव्रतः । आसीद्राजन्कुरुक्षेत्रे सत्यवागनसूयकः ।।"},
{"c": "3.246", "n": "4", "i": 18092, "v": "अतिथिव्रती क्रियावांश्च कापोतीं वृत्तिमास्थितः । सत्रमिष्टीकृतं नाम समुपास्ते महातपाः ।।"},
{"c": "3.246", "n": "5", "i": 18093, "v": "सपुत्रदारो हि मुनिः पक्षाहारो बभूव सः । कपोतवृत्त्या पक्षेण व्रीहिद्रोणमुपार्जयत् ।।"},
{"c": "3.246", "n": "6", "i": 18094, "v": "दर्शं च पौर्णमासं च कुर्वन्विगतमत्सरः । देवतातिथिशेषेण कुरुते देहयापनम् ।।"},
{"c": "3.246", "n": "7", "i": 18095, "v": "तस्येन्द्रः सहितो देवैः साक्षात्त्रिभुवनेश्वरः । प्रत्यगृह्णान्महाराज भागं पर्वणि पर्वणि ।।"},
{"c": "3.246", "n": "8", "i": 18096, "v": "स पर्वकालं कृत्वा तु मुनिवृत्त्या समन्वितः । अतिथिभ्यो ददावन्नं प्रहृष्टेनान्तरात्मना ।।"},
{"c": "3.246", "n": "9", "i": 18097, "v": "व्रीहिद्रोणस्य तदहो ददतोऽन्नं महात्मनः । शिष्टं मात्सर्यहीनस्य वर्धत्यतिथिदर्शनात् ।।"},
{"c": "3.246", "n": "10", "i": 18098, "v": "तच्छतान्यपि भुञ्जन्ति ब्राह्मणानां मनीषिणाम् । मुनेस्त्यागविशुद्ध्या तु तदन्नं वृद्धिमृच्छति ।।"},
{"c": "3.246", "n": "11", "i": 18099, "v": "तं तु शुश्राव धर्मिष्ठं मुद्गलं संशितव्रतम् । दुर्वासा नृप दिग्वासास्तमथाभ्याजगाम ह ।।"},
{"c": "3.246", "n": "12", "i": 18100, "v": "बिभ्रच्चानियतं वेषमुन्मत्त इव पाण्डव । विकचः परुषा वाचो व्याहरन्विविधा मुनिः ।।"},
{"c": "3.246", "n": "13", "i": 18101, "v": "अभिगम्याथ तं विप्रमुवाच मुनिसत्तमः । अन्नार्थिनमनुप्राप्तं विद्धि मां मुनिसत्तम ।।"},
{"c": "3.246", "n": "14", "i": 18102, "v": "स्वागतं तेऽस्त्विति मुनिं मुद्गलः प्रत्यभाषत । पाद्यमाचमनीयं च प्रतिवेद्यान्नमुत्तमम् ।।"},
{"c": "3.246", "n": "15", "i": 18103, "v": "प्रादात्स तपसोपात्तं क्षुधितायातिथिव्रती । उन्मत्ताय परां श्रद्धामास्थाय स धृतव्रतः ।।"},
{"c": "3.246", "n": "16", "i": 18104, "v": "ततस्तदन्नं रसवत्स एव क्षुधयान्वितः । बुभुजे कृत्स्नमुन्मत्तः प्रादात्तस्मै च मुद्गलः ।।"},
{"c": "3.246", "n": "17", "i": 18105, "v": "भुक्त्वा चान्नं ततः सर्वमुच्छिष्टेनात्मनस्ततः । अथानुलिलिपेऽङ्गानि जगाम च यथागतम् ।।"},
{"c": "3.246", "n": "18", "i": 18106, "v": "एवं द्वितीये संप्राप्ते पर्वकाले मनीषिणः । आगम्य बुभुजे सर्वमन्नमुञ्छोपजीविनः ।।"},
{"c": "3.246", "n": "19", "i": 18107, "v": "निराहारस्तु स मुनिरुञ्छमार्जयते पुनः । न चैनं विक्रियां नेतुमशकन्मुद्गलं क्षुधा ।।"},
{"c": "3.246", "n": "20", "i": 18108, "v": "न क्रोधो न च मात्सर्यं नावमानो न संभ्रमः । सपुत्रदारमुञ्छन्तमाविवेश द्विजोत्तमम् ।।"},
{"c": "3.246", "n": "21", "i": 18109, "v": "तथा तमुञ्छधर्माणं दुर्वासा मुनिसत्तमम् । उपतस्थे यथाकालं षट्कृत्वः कृतनिश्चयः ।।"},
{"c": "3.246", "n": "22", "i": 18110, "v": "न चास्य मानसं किंचिद्विकारं ददृशे मुनिः । शुद्धसत्त्वस्य शुद्धं स ददृशे निर्मलं मनः ।।"},
{"c": "3.246", "n": "23", "i": 18111, "v": "तमुवाच ततः प्रीतः स मुनिर्मुद्गलं तदा । त्वत्समो नास्ति लोकेऽस्मिन्दाता मात्सर्यवर्जितः ।।"},
{"c": "3.246", "n": "24", "i": 18112, "v": "क्षुद्धर्मसंज्ञां प्रणुदत्यादत्ते धैर्यमेव च । विषयानुसारिणी जिह्वा कर्षत्येव रसान्प्रति ।।"},
{"c": "3.246", "n": "25", "i": 18113, "v": "आहारप्रभवाः प्राणा मनो दुर्निग्रहं चलम् । मनसश्चेन्द्रियाणां चाप्यैकाग्र्यं निश्चितं तपः ।।"},
{"c": "3.246", "n": "26", "i": 18114, "v": "श्रमेणोपार्जितं त्यक्तुं दुःखं शुद्धेन चेतसा । तत्सर्वं भवता साधो यथावदुपपादितम् ।।"},
{"c": "3.246", "n": "27", "i": 18115, "v": "प्रीताः स्मोऽनुगृहीताश्च समेत्य भवता सह । इन्द्रियाभिजयो धैर्यं संविभागो दमः शमः ।।"},
{"c": "3.246", "n": "28", "i": 18116, "v": "दया सत्यं च धर्मश्च त्वयि सर्वं प्रतिष्ठितम् । जितास्ते कर्मभिर्लोकाः प्राप्तोऽसि परमां गतिम् ।।"},
{"c": "3.246", "n": "29", "i": 18117, "v": "अहो दानं विघुष्टं ते सुमहत्स्वर्गवासिभिः । सशरीरो भवान्गन्ता स्वर्गं सुचरितव्रत ।।"},
{"c": "3.246", "n": "30", "i": 18118, "v": "इत्येवं वदतस्तस्य तदा दुर्वाससो मुनेः । देवदूतो विमानेन मुद्गलं प्रत्युपस्थितः ।।"},
{"c": "3.246", "n": "31", "i": 18119, "v": "हंससारसयुक्तेन किङ्किणीजालमालिना । कामगेन विचित्रेण दिव्यगन्धवता तथा ।।"},
{"c": "3.246", "n": "32", "i": 18120, "v": "उवाच चैनं विप्रर्षिं विमानं कर्मभिर्जितम् । समुपारोह संसिद्धिं प्राप्तोऽसि परमां मुने ।।"},
{"c": "3.246", "n": "33", "i": 18121, "v": "तमेवंवादिनमृषिर्देवदूतमुवाच ह । इच्छामि भवता प्रोक्तान्गुणान्स्वर्गनिवासिनाम् ।।"},
{"c": "3.246", "n": "34", "i": 18122, "v": "के गुणास्तत्र वसतां किं तपः कश्च निश्चयः । स्वर्गे स्वर्गसुखं किं च दोषो वा देवदूतक ।।"},
{"c": "3.246", "n": "35", "i": 18123, "v": "सतां सप्तपदं मित्रमाहुः सन्तः कुलोचिताः । मित्रतां च पुरस्कृत्य पृच्छामि त्वामहं विभो ।।"},
{"c": "3.246", "n": "36", "i": 18124, "v": "यदत्र तथ्यं पथ्यं च तद्ब्रवीह्यविचारयन् । श्रुत्वा तथा करिष्यामि व्यवसायं गिरा तव ।।"},
{"c": "3.247", "t": "देवदूत उवाच ।"},
{"c": "3.247", "n": "1", "i": 18125, "v": "महर्षेऽकार्यबुद्धिस्त्वं यः स्वर्गसुखमुत्तमम् । संप्राप्तं बहु मन्तव्यं विमृशस्यबुधो यथा ।।"},
{"c": "3.247", "n": "2", "i": 18126, "v": "उपरिष्टादसौ लोको योऽयं स्वरिति संज्ञितः । ऊर्ध्वगः सत्पथः शश्वद्देवयानचरो मुने ।।"},
{"c": "3.247", "n": "3", "i": 18127, "v": "नातप्ततपसः पुंसो नामहायज्ञयाजिनः । नानृता नास्तिकाश्चैव तत्र गच्छन्ति मुद्गल ।।"},
{"c": "3.247", "n": "4", "i": 18128, "v": "धर्मात्मानो जितात्मानः शान्ता दान्ता विमत्सराः । दानधर्मरताः पुंसः शूराश्चाहतलक्षणाः ।।"},
{"c": "3.247", "n": "5", "i": 18129, "v": "तत्र गच्छन्ति कर्माग्र्यं कृत्वा शमदमात्मकम् । लोकान्पुण्यकृतां ब्रह्मन्सद्भिरासेवितान्नृभिः ।।"},
{"c": "3.247", "n": "6", "i": 18130, "v": "देवाः साध्यास्तथा विश्वे मरुतश्च महर्षिभिः । यामा धामाश्च मौद्गल्य गन्धर्वाप्सरसस्तथा ।।"},
{"c": "3.247", "n": "7", "i": 18131, "v": "एषां देवनिकायानां पृथक्पृथगनेकशः । भास्वन्तः कामसंपन्ना लोकास्तेजोमयाः शुभाः ।।"},
{"c": "3.247", "n": "8", "i": 18132, "v": "त्रयस्त्रिंशत्सहस्राणि योजनानां हिरण्मयः । मेरुः पर्वतराड्यत्र देवोद्यानानि मुद्गल ।।"},
{"c": "3.247", "n": "9", "i": 18133, "v": "नन्दनादीनि पुण्यानि विहाराः पुण्यकर्मणाम् । न क्षुत्पिपासे न ग्लानिर्न शीतोष्णभयं तथा ।।"},
{"c": "3.247", "n": "10", "i": 18134, "v": "बीभत्समशुभं वापि रोगा वा तत्र केचन । मनोज्ञाः सर्वतो गन्धाः सुखस्पर्शाश्च सर्वशः ।।"},
{"c": "3.247", "n": "11", "i": 18135, "v": "शब्दाः श्रुतिमनोग्राह्याः सर्वतस्तत्र वै मुने । न शोको न जरा तत्र नायासपरिदेवने ।।"},
{"c": "3.247", "n": "12", "i": 18136, "v": "ईदृशः स मुने लोकः स्वकर्मफलहेतुकः । सुकृतैस्तत्र पुरुषाः संभवन्त्यात्मकर्मभिः ।।"},
{"c": "3.247", "n": "13", "i": 18137, "v": "तैजसानि शरीराणि भवन्त्यत्रोपपद्यताम् । कर्मजान्येव मौद्गल्य न मातृपितृजान्युत ।।"},
{"c": "3.247", "n": "14", "i": 18138, "v": "न च स्वेदो न दौर्गन्ध्यं पुरीषं मूत्रमेव च । तेषां न च रजो वस्त्रं बाधते तत्र वै मुने ।।"},
{"c": "3.247", "n": "15", "i": 18139, "v": "न म्लायन्ति स्रजस्तेषां दिव्यगन्धा मनोरमाः । पर्युह्यन्ते विमानैश्च ब्रह्मन्नेवंविधाश्च ते ।।"},
{"c": "3.247", "n": "16", "i": 18140, "v": "ईर्ष्याशोकक्लमापेता मोहमात्सर्यवर्जिताः । सुखं स्वर्गजितस्तत्र वर्तयन्ति महामुने ।।"},
{"c": "3.247", "n": "17", "i": 18141, "v": "तेषां तथाविधानां तु लोकानां मुनिपुंगव । उपर्युपरि शक्रस्य लोका दिव्यगुणान्विताः ।।"},
{"c": "3.247", "n": "18", "i": 18142, "v": "पुरस्ताद्ब्रह्मणस्तत्र लोकास्तेजोमयाः शुभाः । यत्र यान्त्यृषयो ब्रह्मन्पूताः स्वैः कर्मभिः शुभैः ।।"},
{"c": "3.247", "n": "19", "i": 18143, "v": "ऋभवो नाम तत्रान्ये देवानामपि देवताः । तेषां लोकाः परतरे तान्यजन्तीह देवताः ।।"},
{"c": "3.247", "n": "20", "i": 18144, "v": "स्वयंप्रभास्ते भास्वन्तो लोकाः कामदुघाः परे । न तेषां स्त्रीकृतस्तापो न लोकैश्वर्यमत्सरः ।।"},
{"c": "3.247", "n": "21", "i": 18145, "v": "न वर्तयन्त्याहुतिभिस्ते नाप्यमृतभोजनाः । तथा दिव्यशरीरास्ते न च विग्रहमूर्तयः ।।"},
{"c": "3.247", "n": "22", "i": 18146, "v": "न सुखे सुखकामाश्च देवदेवाः सनातनाः । न कल्पपरिवर्तेषु परिवर्तन्ति ते तथा ।।"},
{"c": "3.247", "n": "23", "i": 18147, "v": "जरा मृत्युः कुतस्तेषां हर्षः प्रीतिः सुखं न च । न दुःखं न सुखं चापि रागद्वेषौ कुतो मुने ।।"},
{"c": "3.247", "n": "24", "i": 18148, "v": "देवानामपि मौद्गल्य काङ्क्षिता सा गतिः परा । दुष्प्रापा परमा सिद्धिरगम्या कामगोचरैः ।।"},
{"c": "3.247", "n": "25", "i": 18149, "v": "त्रयस्त्रिंशदिमे लोकाः शेषा लोका मनीषिभिः । गम्यन्ते नियमैः श्रेष्ठैर्दानैर्वा विधिपूर्वकैः ।।"},
{"c": "3.247", "n": "26", "i": 18150, "v": "सेयं दानकृता व्युष्टिरत्र प्राप्ता सुखावहा । तां भुङ्क्ष्व सुकृतैर्लब्धां तपसा द्योतितप्रभः ।।"},
{"c": "3.247", "n": "27", "i": 18151, "v": "एतत्स्वर्गसुखं विप्र लोका नानाविधास्तथा । गुणाः स्वर्गस्य प्रोक्तास्ते दोषानपि निबोध मे ।।"},
{"c": "3.247", "n": "28", "i": 18152, "v": "कृतस्य कर्मणस्तत्र भुज्यते यत्फलं दिवि । न चान्यत्क्रियते कर्म मूलच्छेदेन भुज्यते ।।"},
{"c": "3.247", "n": "29", "i": 18153, "v": "सोऽत्र दोषो मम मतस्तस्यान्ते पतनं च यत् । सुखव्याप्तमनस्कानां पतनं यच्च मुद्गल ।।"},
{"c": "3.247", "n": "30", "i": 18154, "v": "असंतोषः परीतापो दृष्ट्वा दीप्ततराः श्रियः । यद्भवत्यवरे स्थाने स्थितानां तच्च दुष्करम् ।।"},
{"c": "3.247", "n": "31", "i": 18155, "v": "संज्ञामोहश्च पततां रजसा च प्रधर्षणम् । प्रम्लानेषु च माल्येषु ततः पिपतिषोर्भयम् ।।"},
{"c": "3.247", "n": "32", "i": 18156, "v": "आ ब्रह्मभवनादेते दोषा मौद्गल्य दारुणाः । नाकलोके सुकृतिनां गुणास्त्वयुतशो नृणाम् ।।"},
{"c": "3.247", "n": "33", "i": 18157, "v": "अयं त्वन्यो गुणः श्रेष्ठश्च्युतानां स्वर्गतो मुने । शुभानुशययोगेन मनुष्येषूपजायते ।।"},
{"c": "3.247", "n": "34", "i": 18158, "v": "तत्रापि सुमहाभागः सुखभागभिजायते । न चेत्संबुध्यते तत्र गच्छत्यधमतां ततः ।।"},
{"c": "3.247", "n": "35", "i": 18159, "v": "इह यत्क्रियते कर्म तत्परत्रोपभुज्यते । कर्मभूमिरियं ब्रह्मन्फलभूमिरसौ मता ।।"},
{"c": "3.247", "n": "36", "i": 18160, "v": "एतत्ते सर्वमाख्यातं यन्मां पृच्छसि मुद्गल । तवानुकम्पया साधो साधु गच्छाम माचिरम् ।।"},
{"c": "3.247", "t": "व्यास उवाच ।"},
{"c": "3.247", "n": "37", "i": 18161, "v": "एतच्छ्रुत्वा तु मौद्गल्यो वाक्यं विममृशे धिया । विमृश्य च मुनिश्रेष्ठो देवदूतमुवाच ह ।।"},
{"c": "3.247", "n": "38", "i": 18162, "v": "देवदूत नमस्तेऽस्तु गच्छ तात यथासुखम् । महादोषेण मे कार्यं न स्वर्गेण सुखेन वा ।।"},
{"c": "3.247", "n": "39", "i": 18163, "v": "पतनं तन्महद्दुःखं परितापः सुदारुणः । स्वर्गभाजश्च्यवन्तीह तस्मात्स्वर्गं न कामये ।।"},
{"c": "3.247", "n": "40", "i": 18164, "v": "यत्र गत्वा न शोचन्ति न व्यथन्ति चलन्ति वा । तदहं स्थानमत्यन्तं मार्गयिष्यामि केवलम् ।।"},
{"c": "3.247", "n": "41", "i": 18165, "v": "इत्युक्त्वा स मुनिर्वाक्यं देवदूतं विसृज्य तम् । शिलोञ्छवृत्तिमुत्सृज्य शममातिष्ठदुत्तमम् ।।"},
{"c": "3.247", "n": "42", "i": 18166, "v": "तुल्यनिन्दास्तुतिर्भूत्वा समलोष्टाश्मकाञ्चनः । ज्ञानयोगेन शुद्धेन ध्याननित्यो बभूव ह ।।"},
{"c": "3.247", "n": "43", "i": 18167, "v": "ध्यानयोगाद्बलं लब्ध्वा प्राप्य चर्द्धिमनुत्तमाम् । जगाम शाश्वतीं सिद्धिं परां निर्वाणलक्षणाम् ।।"},
{"c": "3.247", "n": "44", "i": 18168, "v": "तस्मात्त्वमपि कौन्तेय न शोकं कर्तुमर्हसि । राज्यात्स्फीतात्परिभ्रष्टस्तपसा तदवाप्स्यसि ।।"},
{"c": "3.247", "n": "45", "i": 18169, "v": "सुखस्यानन्तरं दुःखं दुःखस्यानन्तरं सुखम् । पर्यायेणोपवर्तन्ते नरं नेमिमरा इव ।।"},
{"c": "3.247", "n": "46", "i": 18170, "v": "पितृपैतामहं राज्यं प्राप्स्यस्यमितविक्रम । वर्षात्त्रयोदशादूर्ध्वं व्येतु ते मानसो ज्वरः ।।"},
{"c": "3.247", "t": "वैशंपायन उवाच ।"},
{"c": "3.247", "n": "47", "i": 18171, "v": "एवमुक्त्वा स भगवान्व्यासः पाण्डवनन्दनम् । जगाम तपसे धीमान्पुनरेवाश्रमं प्रति ।।"},
{"c": "3.248", "t": "वैशंपायन उवाच ।"},
{"c": "3.248", "n": "1", "i": 18172, "v": "तस्मिन्बहुमृगेऽरण्ये रममाणा महारथाः । काम्यके भरतश्रेष्ठा विजह्रुस्ते यथामराः ।।"},
{"c": "3.248", "n": "2", "i": 18173, "v": "प्रेक्षमाणा बहुविधान्वनोद्देशान्समन्ततः । यथर्तुकालरम्याश्च वनराजीः सुपुष्पिताः ।।"},
{"c": "3.248", "n": "3", "i": 18174, "v": "पाण्डवा मृगयाशीलाश्चरन्तस्तन्महावनम् । विजह्रुरिन्द्रप्रतिमाः कंचित्कालमरिंदमाः ।।"},
{"c": "3.248", "n": "4", "i": 18175, "v": "ततस्ते यौगपद्येन ययुः सर्वे चतुर्दिशम् । मृगयां पुरुषव्याघ्रा ब्राह्मणार्थे परंतपाः ।।"},
{"c": "3.248", "n": "5", "i": 18176, "v": "द्रौपदीमाश्रमे न्यस्य तृणबिन्दोरनुज्ञया । महर्षेर्दीप्ततपसो धौम्यस्य च पुरोधसः ।।"},
{"c": "3.248", "n": "6", "i": 18177, "v": "ततस्तु राजा सिन्धूनां वार्द्धक्षत्रिर्महायशाः । विवाहकामः शाल्वेयान्प्रयातः सोऽभवत्तदा ।।"},
{"c": "3.248", "n": "7", "i": 18178, "v": "महता परिबर्हेण राजयोग्येन संवृतः । राजभिर्बहुभिः सार्धमुपायात्काम्यकं च सः ।।"},
{"c": "3.248", "n": "8", "i": 18179, "v": "तत्रापश्यत्प्रियां भार्यां पाण्डवानां यशस्विनीम् । तिष्ठन्तीमाश्रमद्वारि द्रौपदीं निर्जने वने ।।"},
{"c": "3.248", "n": "9", "i": 18180, "v": "विभ्राजमानां वपुषा बिभ्रतीं रूपमुत्तमम् । भ्राजयन्तीं वनोद्देशं नीलाभ्रमिव विद्युतम् ।।"},
{"c": "3.248", "n": "10", "i": 18181, "v": "अप्सरा देवकन्या वा माया वा देवनिर्मिता । इति कृत्वाञ्जलिं सर्वे ददृशुस्तामनिन्दिताम् ।।"},
{"c": "3.248", "n": "11", "i": 18182, "v": "ततः स राजा सिन्धूनां वार्द्धक्षत्रिर्जयद्रथः । विस्मितस्तामनिन्द्याङ्गीं दृष्ट्वासीद्धृष्टमानसः ।।"},
{"c": "3.248", "n": "12", "i": 18183, "v": "स कोटिकाश्यं राजानमब्रवीत्काममोहितः । कस्य त्वेषानवद्याङ्गी यदि वापि न मानुषी ।।"},
{"c": "3.248", "n": "13", "i": 18184, "v": "विवाहार्थो न मे कश्चिदिमां दृष्ट्वातिसुन्दरीम् । एतामेवाहमादाय गमिष्यामि स्वमालयम् ।।"},
{"c": "3.248", "n": "14", "i": 18185, "v": "गच्छ जानीहि सौम्यैनां कस्य का च कुतोऽपि वा । किमर्थमागता सुभ्रूरिदं कण्टकितं वनम् ।।"},
{"c": "3.248", "n": "15", "i": 18186, "v": "अपि नाम वरारोहा मामेषा लोकसुन्दरी । भजेदद्यायतापाङ्गी सुदती तनुमध्यमा ।।"},
{"c": "3.248", "n": "16", "i": 18187, "v": "अप्यहं कृतकामः स्यामिमां प्राप्य वरस्त्रियम् । गच्छ जानीहि को न्वस्या नाथ इत्येव कोटिक ।।"},
{"c": "3.248", "n": "17", "i": 18188, "v": "स कोटिकाश्यस्तच्छ्रुत्वा रथात्प्रस्कन्द्य कुण्डली । उपेत्य पप्रच्छ तदा क्रोष्टा व्याघ्रवधूमिव ।।"},
{"c": "3.249", "t": "कोटिकाश्य उवाच ।"},
{"c": "3.249", "n": "1", "i": 18189, "v": "का त्वं कदम्बस्य विनम्य शाखा;मेकाश्रमे तिष्ठसि शोभमाना । देदीप्यमानाग्निशिखेव नक्तं; दोधूयमाना पवनेन सुभ्रूः ।।"},
{"c": "3.249", "n": "2", "i": 18190, "v": "अतीव रूपेण समन्विता त्वं; न चाप्यरण्येषु बिभेषि किं नु । देवी नु यक्षी यदि दानवी वा; वराप्सरा दैत्यवराङ्गना वा ।।"},
{"c": "3.249", "n": "3", "i": 18191, "v": "वपुष्मती वोरगराजकन्या; वनेचरी वा क्षणदाचरस्त्री । यद्येव राज्ञो वरुणस्य पत्नी; यमस्य सोमस्य धनेश्वरस्य ।।"},
{"c": "3.249", "n": "4", "i": 18192, "v": "धातुर्विधातुः सवितुर्विभोर्वा; शक्रस्य वा त्वं सदनात्प्रपन्ना । न ह्येव नः पृच्छसि ये वयं स्म; न चापि जानीम तवेह नाथम् ।।"},
{"c": "3.249", "n": "5", "i": 18193, "v": "वयं हि मानं तव वर्धयन्तः; पृच्छाम भद्रे प्रभवं प्रभुं च । आचक्ष्व बन्धूंश्च पतिं कुलं च; तत्त्वेन यच्चेह करोषि कार्यम् ।।"},
{"c": "3.249", "n": "6", "i": 18194, "v": "अहं तु राज्ञः सुरथस्य पुत्रो; यं कोटिकाश्येति विदुर्मनुष्याः । असौ तु यस्तिष्ठति काञ्चनाङ्गे; रथे हुतोऽग्निश्चयने यथैव । त्रिगर्तराजः कमलायताक्षि; क्षेमंकरो नाम स एष वीरः ।।"},
{"c": "3.249", "n": "7", "i": 18195, "v": "अस्मात्परस्त्वेष महाधनुष्मा;न्पुत्रः कुणिन्दाधिपतेर्वरिष्ठः । निरीक्षते त्वां विपुलायतांसः; सुविस्मितः पर्वतवासनित्यः ।।"},
{"c": "3.249", "n": "8", "i": 18196, "v": "असौ तु यः पुष्करिणीसमीपे; श्यामो युवा तिष्ठति दर्शनीयः । इक्ष्वाकुराज्ञः सुबलस्य पुत्रः; स एष हन्ता द्विषतां सुगात्रि ।।"},
{"c": "3.249", "n": "9", "i": 18197, "v": "यस्यानुयात्रं ध्वजिनः प्रयान्ति; सौवीरका द्वादश राजपुत्राः । शोणाश्वयुक्तेषु रथेषु सर्वे; मखेषु दीप्ता इव हव्यवाहाः ।।"},
{"c": "3.249", "n": "10", "i": 18198, "v": "अङ्गारकः कुञ्जरगुप्तकश्च; शत्रुंजयः संजयसुप्रवृद्धौ । प्रभंकरोऽथ भ्रमरो रविश्च; शूरः प्रतापः कुहरश्च नाम ।।"},
{"c": "3.249", "n": "11", "i": 18199, "v": "यं षट्सहस्रा रथिनोऽनुयान्ति; नागा हयाश्चैव पदातिनश्च । जयद्रथो नाम यदि श्रुतस्ते; सौवीरराजः सुभगे स एषः ।।"},
{"c": "3.249", "n": "12", "i": 18200, "v": "तस्यापरे भ्रातरोऽदीनसत्त्वा; बलाहकानीकविदारणाध्याः । सौवीरवीराः प्रवरा युवानो; राजानमेते बलिनोऽनुयान्ति ।।"},
{"c": "3.249", "n": "13", "i": 18201, "v": "एतैः सहायैरुपयाति राजा; मरुद्गणैरिन्द्र इवाभिगुप्तः । अजानतां ख्यापय नः सुकेशि; कस्यासि भार्या दुहिता च कस्य ।।"},
{"c": "3.250", "t": "वैशंपायन उवाच ।"},
{"c": "3.250", "n": "1", "i": 18202, "v": "अथाब्रवीद्द्रौपदी राजपुत्री; पृष्टा शिबीनां प्रवरेण तेन । अवेक्ष्य मन्दं प्रविमुच्य शाखां; संगृह्णती कौशिकमुत्तरीयम् ।।"},
{"c": "3.250", "n": "2", "i": 18203, "v": "बुद्ध्याभिजानामि नरेन्द्रपुत्र; न मादृशी त्वामभिभाष्टुमर्हा । न त्वेह वक्तास्ति तवेह वाक्य;मन्यो नरो वाप्यथ वापि नारी ।।"},
{"c": "3.250", "n": "3", "i": 18204, "v": "एका ह्यहं संप्रति तेन वाचं; ददानि वै भद्र निबोध चेदम् । अहं ह्यरण्ये कथमेकमेका; त्वामालपेयं निरता स्वधर्मे ।।"},
{"c": "3.250", "n": "4", "i": 18205, "v": "जानामि च त्वां सुरथस्य पुत्रं; यं कोटिकाश्येति विदुर्मनुष्याः । तस्मादहं शैब्य तथैव तुभ्य;माख्यामि बन्धून्प्रति तन्निबोध ।।"},
{"c": "3.250", "n": "5", "i": 18206, "v": "अपत्यमस्मि द्रुपदस्य राज्ञः; कृष्णेति मां शैब्य विदुर्मनुष्याः । साहं वृणे पञ्च जनान्पतित्वे; ये खाण्डवप्रस्थगताः श्रुतास्ते ।।"},
{"c": "3.250", "n": "6", "i": 18207, "v": "युधिष्ठिरो भीमसेनार्जुनौ च; माद्र्याश्च पुत्रौ पुरुषप्रवीरौ । ते मां निवेश्येह दिशश्चतस्रो; विभज्य पार्था मृगयां प्रयाताः ।।"},
{"c": "3.250", "n": "7", "i": 18208, "v": "प्राचीं राजा दक्षिणां भीमसेनो; जयः प्रतीचीं यमजावुदीचीम् । मन्ये तु तेषां रथसत्तमानां; कालोऽभितः प्राप्त इहोपयातुम् ।।"},
{"c": "3.250", "n": "8", "i": 18209, "v": "संमानिता यास्यथ तैर्यथेष्टं; विमुच्य वाहानवगाहयध्वम् । प्रियातिथिर्धर्मसुतो महात्मा; प्रीतो भविष्यत्यभिवीक्ष्य युष्मान् ।।"},
{"c": "3.250", "n": "9", "i": 18210, "v": "एतावदुक्त्वा द्रुपदात्मजा सा; शैब्यात्मजं चन्द्रमुखी प्रतीता । विवेश तां पर्णकुटीं प्रशस्तां; संचिन्त्य तेषामतिथिस्वधर्मम् ।।"},
{"c": "3.251", "t": "वैशंपायन उवाच ।"},
{"c": "3.251", "n": "1", "i": 18211, "v": "अथासीनेषु सर्वेषु तेषु राजसु भारत । कोटिकाश्यवचः श्रुत्वा शैब्यं सौवीरकोऽब्रवीत् ।।"},
{"c": "3.251", "n": "2", "i": 18212, "v": "यदा वाचं व्याहरन्त्यामस्यां मे रमते मनः । सीमन्तिनीनां मुख्यायां विनिवृत्तः कथं भवान् ।।"},
{"c": "3.251", "n": "3", "i": 18213, "v": "एतां दृष्ट्वा स्त्रियो मेऽन्या यथा शाखामृगस्त्रियः । प्रतिभान्ति महाबाहो सत्यमेतद्ब्रवीमि ते ।।"},
{"c": "3.251", "n": "4", "i": 18214, "v": "दर्शनादेव हि मनस्तया मेऽपहृतं भृशम् । तां समाचक्ष्व कल्याणीं यदि स्याच्छैब्य मानुषी ।।"},
{"c": "3.251", "t": "कोटिकाश्य उवाच ।"},
{"c": "3.251", "n": "5", "i": 18215, "v": "एषा वै द्रौपदी कृष्णा राजपुत्री यशस्विनी । पञ्चानां पाण्डुपुत्राणां महिषी संमता भृशम् ।।"},
{"c": "3.251", "n": "6", "i": 18216, "v": "सर्वेषां चैव पार्थानां प्रिया बहुमता सती । तया समेत्य सौवीर सुवीरान्सुसुखी व्रज ।।"},
{"c": "3.251", "t": "वैशंपायन उवाच ।"},
{"c": "3.251", "n": "7", "i": 18217, "v": "एवमुक्तः प्रत्युवाच पश्यामो द्रौपदीमिति । पतिः सौवीरसिन्धूनां दुष्टभावो जयद्रथः ।।"},
{"c": "3.251", "n": "8", "i": 18218, "v": "स प्रविश्याश्रमं शून्यं सिंहगोष्ठं वृको यथा । आत्मना सप्तमः कृष्णामिदं वचनमब्रवीत् ।।"},
{"c": "3.251", "n": "9", "i": 18219, "v": "कुशलं ते वरारोहे भर्तारस्तेऽप्यनामयाः । येषां कुशलकामासि तेऽपि कच्चिदनामयाः ।।"},
{"c": "3.251", "t": "द्रौपद्युवाच ।"},
{"c": "3.251", "n": "10", "i": 18220, "v": "कौरव्यः कुशली राजा कुन्तीपुत्रो युधिष्ठिरः । अहं च भ्रातरश्चास्य यांश्चान्यान्परिपृच्छसि ।।"},
{"c": "3.251", "n": "11", "i": 18221, "v": "पाद्यं प्रतिगृहाणेदमासनं च नृपात्मज । मृगान्पञ्चाशतं चैव प्रातराशं ददानि ते ।।"},
{"c": "3.251", "n": "12", "i": 18222, "v": "ऐणेयान्पृषतान्न्यङ्कून्हरिणाञ्शरभाञ्शशान् । ऋश्यान्रुरूञ्शम्बरांश्च गवयांश्च मृगान्बहून् ।।"},
{"c": "3.251", "n": "13", "i": 18223, "v": "वराहान्महिषांश्चैव याश्चान्या मृगजातयः । प्रदास्यति स्वयं तुभ्यं कुन्तीपुत्रो युधिष्ठिरः ।।"},
{"c": "3.251", "t": "जयद्रथ उवाच ।"},
{"c": "3.251", "n": "14", "i": 18224, "v": "कुशलं प्रातराशस्य सर्वा मेऽपचितिः कृता । एहि मे रथमारोह सुखमाप्नुहि केवलम् ।।"},
{"c": "3.251", "n": "15", "i": 18225, "v": "गतश्रीकांश्च्युतान्राज्यात्कृपणान्गतचेतसः । अरण्यवासिनः पार्थान्नानुरोद्धुं त्वमर्हसि ।।"},
{"c": "3.251", "n": "16", "i": 18226, "v": "न वै प्राज्ञा गतश्रीकं भर्तारमुपयुञ्जते । युञ्जानमनुयुञ्जीत न श्रियः संक्षये वसेत् ।।"},
{"c": "3.251", "n": "17", "i": 18227, "v": "श्रिया विहीना राज्याच्च विनष्टाः शाश्वतीः समाः । अलं ते पाण्डुपुत्राणां भक्त्या क्लेशमुपासितुम् ।।"},
{"c": "3.251", "n": "18", "i": 18228, "v": "भार्या मे भव सुश्रोणि त्यजैनान्सुखमाप्नुहि । अखिलान्सिन्धुसौवीरानवाप्नुहि मया सह ।।"},
{"c": "3.251", "t": "वैशंपायन उवाच ।"},
{"c": "3.251", "n": "19", "i": 18229, "v": "इत्युक्ता सिन्धुराजेन वाक्यं हृदयकम्पनम् । कृष्णा तस्मादपाक्रामद्देशात्सभ्रुकुटीमुखी ।।"},
{"c": "3.251", "n": "20", "i": 18230, "v": "अवमत्यास्य तद्वाक्यमाक्षिप्य च सुमध्यमा । मैवमित्यब्रवीत्कृष्णा लज्जस्वेति च सैन्धवम् ।।"},
{"c": "3.251", "n": "21", "i": 18231, "v": "सा काङ्क्षमाणा भर्तॄणामुपयानमनिन्दिता । विलोभयामास परं वाक्यैर्वाक्यानि युञ्जती ।।"},
{"c": "3.252", "t": "वैशंपायन उवाच ।"},
{"c": "3.252", "n": "1", "i": 18232, "v": "सरोषरागोपहतेन वल्गुना; सरागनेत्रेण नतोन्नतभ्रुवा । मुखेन विस्फूर्य सुवीरराष्ट्रपं; ततोऽब्रवीत्तं द्रुपदात्मजा पुनः ।।"},
{"c": "3.252", "n": "2", "i": 18233, "v": "यशस्विनस्तीक्ष्णविषान्महारथा;नधिक्षिपन्मूढ न लज्जसे कथम् । महेन्द्रकल्पान्निरतान्स्वकर्मसु; स्थितान्समूहेष्वपि यक्षरक्षसाम् ।।"},
{"c": "3.252", "n": "3", "i": 18234, "v": "न किंचिदीड्यं प्रवदन्ति पापं; वनेचरं वा गृहमेधिनं वा । तपस्विनं संपरिपूर्णविद्यं; भषन्ति हैवं श्वनराः सुवीर ।।"},
{"c": "3.252", "n": "4", "i": 18235, "v": "अहं तु मन्ये तव नास्ति कश्चि;देतादृशे क्षत्रियसंनिवेशे । यस्त्वाद्य पातालमुखे पतन्तं; पाणौ गृहीत्वा प्रतिसंहरेत ।।"},
{"c": "3.252", "n": "5", "i": 18236, "v": "नागं प्रभिन्नं गिरिकूटकल्प;मुपत्यकां हैमवतीं चरन्तम् । दण्डीव यूथादपसेधसे त्वं; यो जेतुमाशंससि धर्मराजम् ।।"},
{"c": "3.252", "n": "6", "i": 18237, "v": "बाल्यात्प्रसुप्तस्य महाबलस्य; सिंहस्य पक्ष्माणि मुखाल्लुनासि । पदा समाहत्य पलायमानः; क्रुद्धं यदा द्रक्ष्यसि भीमसेनम् ।।"},
{"c": "3.252", "n": "7", "i": 18238, "v": "महाबलं घोरतरं प्रवृद्धं; जातं हरिं पर्वतकन्दरेषु । प्रसुप्तमुग्रं प्रपदेन हंसि; यः क्रुद्धमासेत्स्यसि जिष्णुमुग्रम् ।।"},
{"c": "3.252", "n": "8", "i": 18239, "v": "कृष्णोरगौ तीक्ष्णविषौ द्विजिह्वौ; मत्तः पदाक्रामसि पुच्छदेशे । यः पाण्डवाभ्यां पुरुषोत्तमाभ्यां; जघन्यजाभ्यां प्रयुयुत्ससे त्वम् ।।"},
{"c": "3.252", "n": "9", "i": 18240, "v": "यथा च वेणुः कदली नलो वा; फलन्त्यभावाय न भूतयेऽऽत्मनः । तथैव मां तैः परिरक्ष्यमाणा;मादास्यसे कर्कटकीव गर्भम् ।।"},
{"c": "3.252", "t": "जयद्रथ उवाच ।"},
{"c": "3.252", "n": "10", "i": 18241, "v": "जानामि कृष्णे विदितं ममैत;द्यथाविधास्ते नरदेवपुत्राः । न त्वेवमेतेन विभीषणेन; शक्या वयं त्रासयितुं त्वयाद्य ।।"},
{"c": "3.252", "n": "11", "i": 18242, "v": "वयं पुनः सप्तदशेषु कृष्णे; कुलेषु सर्वेऽनवमेषु जाताः । षड्भ्यो गुणेभ्योऽभ्यधिका विहीना;न्मन्यामहे द्रौपदि पाण्डुपुत्रान् ।।"},
{"c": "3.252", "n": "12", "i": 18243, "v": "सा क्षिप्रमातिष्ठ गजं रथं वा; न वाक्यमात्रेण वयं हि शक्याः । आशंस वा त्वं कृपणं वदन्ती; सौवीरराजस्य पुनः प्रसादम् ।।"},
{"c": "3.252", "t": "द्रौपद्युवाच ।"},
{"c": "3.252", "n": "13", "i": 18244, "v": "महाबला किं त्विह दुर्बलेव; सौवीरराजस्य मताहमस्मि । याहं प्रमाथादिह संप्रतीता; सौवीरराजं कृपणं वदेयम् ।।"},
{"c": "3.252", "n": "14", "i": 18245, "v": "यस्या हि कृष्णौ पदवीं चरेतां; समास्थितावेकरथे सहायौ । इन्द्रोऽपि तां नापहरेत्कथंचि;न्मनुष्यमात्रः कृपणः कुतोऽन्यः ।।"},
{"c": "3.252", "n": "15", "i": 18246, "v": "यदा किरीटी परवीरघाती; निघ्नन्रथस्थो द्विषतां मनांसि । मदन्तरे त्वद्ध्वजिनीं प्रवेष्टा; कक्षं दहन्नग्निरिवोष्णगेषु ।।"},
{"c": "3.252", "n": "16", "i": 18247, "v": "जनार्दनस्यानुगा वृष्णिवीरा; महेष्वासाः केकयाश्चापि सर्वे । एते हि सर्वे मम राजपुत्राः; प्रहृष्टरूपाः पदवीं चरेयुः ।।"},
{"c": "3.252", "n": "17", "i": 18248, "v": "मौर्वीविसृष्टाः स्तनयित्नुघोषा; गाण्डीवमुक्तास्त्वतिवेगवन्तः । हस्तं समाहत्य धनंजयस्य; भीमाः शब्दं घोरतरं नदन्ति ।।"},
{"c": "3.252", "n": "18", "i": 18249, "v": "गाण्डीवमुक्तांश्च महाशरौघा;न्पतंगसंघानिव शीघ्रवेगान् । सशङ्खघोषः सतलत्रघोषो; गाण्डीवधन्वा मुहुरुद्वमंश्च । यदा शरानर्पयिता तवोरसि; तदा मनस्ते किमिवाभविष्यत् ।।"},
{"c": "3.252", "n": "19", "i": 18250, "v": "गदाहस्तं भीममभिद्रवन्तं; माद्रीपुत्रौ संपतन्तौ दिशश्च । अमर्षजं क्रोधविषं वमन्तौ; दृष्ट्वा चिरं तापमुपैष्यसेऽधम ।।"},
{"c": "3.252", "n": "20", "i": 18251, "v": "यथा चाहं नातिचरे कथंचि;त्पतीन्महार्हान्मनसापि जातु । तेनाद्य सत्येन वशीकृतं त्वां; द्रष्टास्मि पार्थैः परिकृष्यमाणम् ।।"},
{"c": "3.252", "n": "21", "i": 18252, "v": "न संभ्रमं गन्तुमहं हि शक्ष्ये; त्वया नृशंसेन विकृष्यमाणा । समागताहं हि कुरुप्रवीरैः; पुनर्वनं काम्यकमागता च ।।"},
{"c": "3.252", "t": "वैशंपायन उवाच ।"},
{"c": "3.252", "n": "22", "i": 18253, "v": "सा ताननुप्रेक्ष्य विशालनेत्रा; जिघृक्षमाणानवभर्त्सयन्ती । प्रोवाच मा मा स्पृशतेति भीता; धौम्यं प्रचुक्रोश पुरोहितं सा ।।"},
{"c": "3.252", "n": "23", "i": 18254, "v": "जग्राह तामुत्तरवस्त्रदेशे; जयद्रथस्तं समवाक्षिपत्सा । तया समाक्षिप्ततनुः स पापः; पपात शाखीव निकृत्तमूलः ।।"},
{"c": "3.252", "n": "24", "i": 18255, "v": "प्रगृह्यमाणा तु महाजवेन; मुहुर्विनिःश्वस्य च राजपुत्री । सा कृष्यमाणा रथमारुरोह; धौम्यस्य पादावभिवाद्य कृष्णा ।।"},
{"c": "3.252", "t": "धौम्य उवाच ।"},
{"c": "3.252", "n": "25", "i": 18256, "v": "नेयं शक्या त्वया नेतुमविजित्य महारथान् । धर्मं क्षत्रस्य पौराणमवेक्षस्व जयद्रथ ।।"},
{"c": "3.252", "n": "26", "i": 18257, "v": "क्षुद्रं कृत्वा फलं पापं प्राप्स्यसि त्वमसंशयम् । आसाद्य पाण्डवान्वीरान्धर्मराजपुरोगमान् ।।"},
{"c": "3.252", "t": "वैशंपायन उवाच ।"},
{"c": "3.252", "n": "27", "i": 18258, "v": "इत्युक्त्वा ह्रियमाणां तां राजपुत्रीं यशस्विनीम् । अन्वगच्छत्तदा धौम्यः पदातिगणमध्यगः ।।"},
{"c": "3.253", "t": "वैशंपायन उवाच ।"},
{"c": "3.253", "n": "1", "i": 18259, "v": "ततो दिशः संप्रविहृत्य पार्था; मृगान्वराहान्महिषांश्च हत्वा । धनुर्धराः श्रेष्ठतमाः पृथिव्यां; पृथक्चरन्तः सहिता बभूवुः ।।"},
{"c": "3.253", "n": "2", "i": 18260, "v": "ततो मृगव्यालगणानुकीर्णं; महावनं तद्विहगोपघुष्टम् । भ्रातॄंश्च तानभ्यवदद्युधिष्ठिरः; श्रुत्वा गिरो व्याहरतां मृगाणाम् ।।"},
{"c": "3.253", "n": "3", "i": 18261, "v": "आदित्यदीप्तां दिशमभ्युपेत्य; मृगद्विजाः क्रूरमिमे वदन्ति । आयासमुग्रं प्रतिवेदयन्तो; महाहवं शत्रुभिर्वावमानम् ।।"},
{"c": "3.253", "n": "4", "i": 18262, "v": "क्षिप्रं निवर्तध्वमलं मृगैर्नो; मनो हि मे दूयति दह्यते च । बुद्धिं समाच्छाद्य च मे समन्यु;रुद्धूयते प्राणपतिः शरीरे ।।"},
{"c": "3.253", "n": "5", "i": 18263, "v": "सरः सुपर्णेन हृतोरगं यथा; राष्ट्रं यथाराजकमात्तलक्ष्मि । एवंविधं मे प्रतिभाति काम्यकं; शौण्डैर्यथा पीतरसश्च कुम्भः ।।"},
{"c": "3.253", "n": "6", "i": 18264, "v": "ते सैन्धवैरत्यनिलौघवेगै;र्महाजवैर्वाजिभिरुह्यमानाः । युक्तैर्बृहद्भिः सुरथैर्नृवीरा;स्तदाश्रमायाभिमुखा बभूवुः ।।"},
{"c": "3.253", "n": "7", "i": 18265, "v": "तेषां तु गोमायुरनल्पघोषो; निवर्ततां वाममुपेत्य पार्श्वम् । प्रव्याहरत्तं प्रविमृश्य राजा; प्रोवाच भीमं च धनंजयं च ।।"},
{"c": "3.253", "n": "8", "i": 18266, "v": "यथा वदत्येष विहीनयोनिः; शालावृको वाममुपेत्य पार्श्वम् । सुव्यक्तमस्मानवमन्य पापैः; कृतोऽभिमर्दः कुरुभिः प्रसह्य ।।"},
{"c": "3.253", "n": "9", "i": 18267, "v": "इत्येव ते तद्वनमाविशन्तो; महत्यरण्ये मृगयां चरित्वा । बालामपश्यन्त तदा रुदन्तीं; धात्रेयिकां प्रेष्यवधूं प्रियायाः ।।"},
{"c": "3.253", "n": "10", "i": 18268, "v": "तामिन्द्रसेनस्त्वरितोऽभिसृत्य; रथादवप्लुत्य ततोऽभ्यधावत् । प्रोवाच चैनां वचनं नरेन्द्र; धात्रेयिकामार्ततरस्तदानीम् ।।"},
{"c": "3.253", "n": "11", "i": 18269, "v": "किं रोदिषि त्वं पतिता धरण्यां; किं ते मुखं शुष्यति दीनवर्णम् । कच्चिन्न पापैः सुनृशंसकृद्भिः; प्रमाथिता द्रौपदी राजपुत्री । अनिन्द्यरूपा सुविशालनेत्रा; शरीरतुल्या कुरुपुंगवानाम् ।।"},
{"c": "3.253", "n": "12", "i": 18270, "v": "यद्येव देवी पृथिवीं प्रविष्टा; दिवं प्रपन्नाप्यथ वा समुद्रम् । तस्या गमिष्यन्ति पदं हि पार्था;स्तथा हि संतप्यति धर्मराजः ।।"},
{"c": "3.253", "n": "13", "i": 18271, "v": "को हीदृशानामरिमर्दनानां; क्लेशक्षमाणामपराजितानाम् । प्राणैः समामिष्टतमां जिहीर्षे;दनुत्तमं रत्नमिव प्रमूढः । न बुध्यते नाथवतीमिहाद्य; बहिश्चरं हृदयं पाण्डवानाम् ।।"},
{"c": "3.253", "n": "14", "i": 18272, "v": "कस्याद्य कायं प्रतिभिद्य घोरा; महीं प्रवेक्ष्यन्ति शिताः शराग्र्याः । मा त्वं शुचस्तां प्रति भीरु विद्धि; यथाद्य कृष्णा पुनरेष्यतीति । निहत्य सर्वान्द्विषतः समग्रा;न्पार्थाः समेष्यन्त्यथ याज्ञसेन्या ।।"},
{"c": "3.253", "n": "15", "i": 18273, "v": "अथाब्रवीच्चारुमुखं प्रमृज्य; धात्रेयिका सारथिमिन्द्रसेनम् । जयद्रथेनापहृता प्रमथ्य; पञ्चेन्द्रकल्पान्परिभूय कृष्णा ।।"},
{"c": "3.253", "n": "16", "i": 18274, "v": "तिष्ठन्ति वर्त्मानि नवान्यमूनि; वृक्षाश्च न म्लान्ति तथैव भग्नाः । आवर्तयध्वं ह्यनुयात शीघ्रं; न दूरयातैव हि राजपुत्री ।।"},
{"c": "3.253", "n": "17", "i": 18275, "v": "संनह्यध्वं सर्व एवेन्द्रकल्पा; महान्ति चारूणि च दंशनानि । गृह्णीत चापानि महाधनानि; शरांश्च शीघ्रं पदवीं व्रजध्वम् ।।"},
{"c": "3.253", "n": "18", "i": 18276, "v": "पुरा हि निर्भर्त्सनदण्डमोहिता; प्रमूढचित्ता वदनेन शुष्यता । ददाति कस्मैचिदनर्हते तनुं; वराज्यपूर्णामिव भस्मनि स्रुचम् ।।"},
{"c": "3.253", "n": "19", "i": 18277, "v": "पुरा तुषाग्नाविव हूयते हविः; पुरा श्मशाने स्रगिवापविध्यते । पुरा च सोमोऽध्वरगोऽवलिह्यते; शुना यथा विप्रजने प्रमोहिते । महत्यरण्ये मृगयां चरित्वा; पुरा शृगालो नलिनीं विगाहते ।।"},
{"c": "3.253", "n": "20", "i": 18278, "v": "मा वः प्रियायाः सुनसं सुलोचनं; चन्द्रप्रभाच्छं वदनं प्रसन्नम् । स्पृश्याच्छुभं कश्चिदकृत्यकारी; श्वा वै पुरोडाशमिवोपयुङ्क्षीत् । एतानि वर्त्मान्यनुयात शीघ्रं; मा वः कालः क्षिप्रमिहात्यगाद्वै ।।"},
{"c": "3.253", "t": "युधिष्ठिर उवाच ।"},
{"c": "3.253", "n": "21", "i": 18279, "v": "भद्रे तूष्णीमास्स्व नियच्छ वाचं; मास्मत्सकाशे परुषाण्यवोचः । राजानो वा यदि वा राजपुत्रा; बलेन मत्ता वञ्चनां प्राप्नुवन्ति ।।"},
{"c": "3.253", "t": "वैशंपायन उवाच ।"},
{"c": "3.253", "n": "22", "i": 18280, "v": "एतावदुक्त्वा प्रययुर्हि शीघ्रं; तान्येव वर्त्मान्यनुवर्तमानाः । मुहुर्मुहुर्व्यालवदुच्छ्वसन्तो; ज्यां विक्षिपन्तश्च महाधनुर्भ्यः ।।"},
{"c": "3.253", "n": "23", "i": 18281, "v": "ततोऽपश्यंस्तस्य सैन्यस्य रेणु;मुद्धूतं वै वाजिखुरप्रणुन्नम् । पदातीनां मध्यगतं च धौम्यं; विक्रोशन्तं भीममभिद्रवेति ।।"},
{"c": "3.253", "n": "24", "i": 18282, "v": "ते सान्त्व्य धौम्यं परिदीनसत्त्वाः; सुखं भवानेत्विति राजपुत्राः । श्येना यथैवामिषसंप्रयुक्ता; जवेन तत्सैन्यमथाभ्यधावन् ।।"},
{"c": "3.253", "n": "25", "i": 18283, "v": "तेषां महेन्द्रोपमविक्रमाणां; संरब्धानां धर्षणाद्याज्ञसेन्याः । क्रोधः प्रजज्वाल जयद्रथं च; दृष्ट्वा प्रियां तस्य रथे स्थितां च ।।"},
{"c": "3.253", "n": "26", "i": 18284, "v": "प्रचुक्रुशुश्चाप्यथ सिन्धुराजं; वृकोदरश्चैव धनंजयश्च । यमौ च राजा च महाधनुर्धरा;स्ततो दिशः संमुमुहुः परेषाम् ।।"},
{"c": "3.254", "t": "वैशंपायन उवाच ।"},
{"c": "3.254", "n": "1", "i": 18285, "v": "ततो घोरतरः शब्दो वने समभवत्तदा । भीमसेनार्जुनौ दृष्ट्वा क्षत्रियाणाममर्षिणाम् ।।"},
{"c": "3.254", "n": "2", "i": 18286, "v": "तेषां ध्वजाग्राण्यभिवीक्ष्य राजा; स्वयं दुरात्मा कुरुपुंगवानाम् । जयद्रथो याज्ञसेनीमुवाच; रथे स्थितां भानुमतीं हतौजाः ।।"},
{"c": "3.254", "n": "3", "i": 18287, "v": "आयान्तीमे पञ्च रथा महान्तो; मन्ये च कृष्णे पतयस्तवैते । सा जानती ख्यापय नः सुकेशि; परं परं पाण्डवानां रथस्थम् ।।"},
{"c": "3.254", "t": "द्रौपद्युवाच ।"},
{"c": "3.254", "n": "4", "i": 18288, "v": "किं ते ज्ञातैर्मूढ महाधनुर्धरै;रनायुष्यं कर्म कृत्वातिघोरम् । एते वीराः पतयो मे समेता; न वः शेषः कश्चिदिहास्ति युद्धे ।।"},
{"c": "3.254", "n": "5", "i": 18289, "v": "आख्यातव्यं त्वेव सर्वं मुमूर्षो;र्मया तुभ्यं पृष्टया धर्म एषः । न मे व्यथा विद्यते त्वद्भयं वा; संपश्यन्त्याः सानुजं धर्मराजम् ।।"},
{"c": "3.254", "n": "6", "i": 18290, "v": "यस्य ध्वजाग्रे नदतो मृदङ्गौ; नन्दोपनन्दौ मधुरौ युक्तरूपौ । एतं स्वधर्मार्थविनिश्चयज्ञं; सदा जनाः कृत्यवन्तोऽनुयान्ति ।।"},
{"c": "3.254", "n": "7", "i": 18291, "v": "य एष जाम्बूनदशुद्धगौरः; प्रचण्डघोणस्तनुरायताक्षः । एतं कुरुश्रेष्ठतमं वदन्ति; युधिष्ठिरं धर्मसुतं पतिं मे ।।"},
{"c": "3.254", "n": "8", "i": 18292, "v": "अप्येष शत्रोः शरणागतस्य; दद्यात्प्राणान्धर्मचारी नृवीरः । परैह्येनं मूढ जवेन भूतये; त्वमात्मनः प्राञ्जलिर्न्यस्तशस्त्रः ।।"},
{"c": "3.254", "n": "9", "i": 18293, "v": "अथाप्येनं पश्यसि यं रथस्थं; महाभुजं शालमिव प्रवृद्धम् । संदष्टोष्ठं भ्रुकुटीसंहतभ्रुवं; वृकोदरो नाम पतिर्ममैषः ।।"},
{"c": "3.254", "n": "10", "i": 18294, "v": "आजानेया बलिनः साधु दान्ता; महाबलाः शूरमुदावहन्ति । एतस्य कर्माण्यतिमानुषाणि; भीमेति शब्दोऽस्य गतः पृथिव्याम् ।।"},
{"c": "3.254", "n": "11", "i": 18295, "v": "नास्यापराद्धाः शेषमिहाप्नुवन्ति; नाप्यस्य वैरं विस्मरते कदाचित् । वैरस्यान्तं संविधायोपयाति; पश्चाच्छान्तिं न च गच्छत्यतीव ।।"},
{"c": "3.254", "n": "12", "i": 18296, "v": "मृदुर्वदान्यो धृतिमान्यशस्वी; जितेन्द्रियो वृद्धसेवी नृवीरः । भ्राता च शिष्यश्च युधिष्ठिरस्य; धनंजयो नाम पतिर्ममैषः ।।"},
{"c": "3.254", "n": "13", "i": 18297, "v": "यो वै न कामान्न भयान्न लोभा;त्त्यजेद्धर्मं न नृशंसं च कुर्यात् । स एष वैश्वानरतुल्यतेजाः; कुन्तीसुतः शत्रुसहः प्रमाथी ।।"},
{"c": "3.254", "n": "14", "i": 18298, "v": "यः सर्वधर्मार्थविनिश्चयज्ञो; भयार्तानां भयहर्ता मनीषी । यस्योत्तमं रूपमाहुः पृथिव्यां; यं पाण्डवाः परिरक्षन्ति सर्वे ।।"},
{"c": "3.254", "n": "15", "i": 18299, "v": "प्राणैर्गरीयांसमनुव्रतं वै; स एष वीरो नकुलः पतिर्मे । यः खड्गयोधी लघुचित्रहस्तो; महांश्च धीमान्सहदेवोऽद्वितीयः ।।"},
{"c": "3.254", "n": "16", "i": 18300, "v": "यस्याद्य कर्म द्रक्ष्यसे मूढसत्त्व; शतक्रतोर्वा दैत्यसेनासु संख्ये । शूरः कृतास्त्रो मतिमान्मनीषी; प्रियंकरो धर्मसुतस्य राज्ञः ।।"},
{"c": "3.254", "n": "17", "i": 18301, "v": "य एष चन्द्रार्कसमानतेजा; जघन्यजः पाण्डवानां प्रियश्च । बुद्ध्या समो यस्य नरो न विद्यते; वक्ता तथा सत्सु विनिश्चयज्ञः ।।"},
{"c": "3.254", "n": "18", "i": 18302, "v": "स एष शूरो नित्यममर्षणश्च; धीमान्प्राज्ञः सहदेवः पतिर्मे । त्यजेत्प्राणान्प्रविशेद्धव्यवाहं; न त्वेवैष व्याहरेद्धर्मबाह्यम् । सदा मनस्वी क्षत्रधर्मे निविष्टः; कुन्त्याः प्राणैरिष्टतमो नृवीरः ।।"},
{"c": "3.254", "n": "19", "i": 18303, "v": "विशीर्यन्तीं नावमिवार्णवान्ते; रत्नाभिपूर्णां मकरस्य पृष्ठे । सेनां तवेमां हतसर्वयोधां; विक्षोभितां द्रक्ष्यसि पाण्डुपुत्रैः ।।"},
{"c": "3.254", "n": "20", "i": 18304, "v": "इत्येते वै कथिताः पाण्डुपुत्रा; यांस्त्वं मोहादवमन्य प्रवृत्तः । यद्येतैस्त्वं मुच्यसेऽरिष्टदेहः; पुनर्जन्म प्राप्स्यसे जीव एव ।।"},
{"c": "3.254", "t": "वैशंपायन उवाच ।"},
{"c": "3.254", "n": "21", "i": 18305, "v": "ततः पार्थाः पञ्च पञ्चेन्द्रकल्पा;स्त्यक्त्वा त्रस्तान्प्राञ्जलींस्तान्पदातीन् । रथानीकं शरवर्षान्धकारं; चक्रुः क्रुद्धाः सर्वतः संनिगृह्य ।।"},
{"c": "3.255", "t": "वैशंपायन उवाच ।"},
{"c": "3.255", "n": "1", "i": 18306, "v": "संतिष्ठत प्रहरत तूर्णं विपरिधावत । इति स्म सैन्धवो राजा चोदयामास तान्नृपान् ।।"},
{"c": "3.255", "n": "2", "i": 18307, "v": "ततो घोरतरः शब्दो रणे समभवत्तदा । भीमार्जुनयमान्दृष्ट्वा सैन्यानां सयुधिष्ठिरान् ।।"},
{"c": "3.255", "n": "3", "i": 18308, "v": "शिबिसिन्धुत्रिगर्तानां विषादश्चाप्यजायत । तान्दृष्ट्वा पुरुषव्याघ्रान्व्याघ्रानिव बलोत्कटान् ।।"},
{"c": "3.255", "n": "4", "i": 18309, "v": "हेमचित्रसमुत्सेधां सर्वशैक्यायसीं गदाम् । प्रगृह्याभ्यद्रवद्भीमः सैन्धवं कालचोदितम् ।।"},
{"c": "3.255", "n": "5", "i": 18310, "v": "तदन्तरमथावृत्य कोटिकाश्योऽभ्यहारयत् । महता रथवंशेन परिवार्य वृकोदरम् ।।"},
{"c": "3.255", "n": "6", "i": 18311, "v": "शक्तितोमरनाराचैर्वीरबाहुप्रचोदितैः । कीर्यमाणोऽपि बहुभिर्न स्म भीमोऽभ्यकम्पत ।।"},
{"c": "3.255", "n": "7", "i": 18312, "v": "गजं तु सगजारोहं पदातींश्च चतुर्दश । जघान गदया भीमः सैन्धवध्वजिनीमुखे ।।"},
{"c": "3.255", "n": "8", "i": 18313, "v": "पार्थः पञ्चशताञ्शूरान्पार्वतीयान्महारथान् । परीप्समानः सौवीरं जघान ध्वजिनीमुखे ।।"},
{"c": "3.255", "n": "9", "i": 18314, "v": "राजा स्वयं सुवीराणां प्रवराणां प्रहारिणाम् । निमेषमात्रेण शतं जघान समरे तदा ।।"},
{"c": "3.255", "n": "10", "i": 18315, "v": "ददृशे नकुलस्तत्र रथात्प्रस्कन्द्य खड्गधृक् । शिरांसि पादरक्षाणां बीजवत्प्रवपन्मुहुः ।।"},
{"c": "3.255", "n": "11", "i": 18316, "v": "सहदेवस्तु संयाय रथेन गजयोधिनः । पातयामास नाराचैर्द्रुमेभ्य इव बर्हिणः ।।"},
{"c": "3.255", "n": "12", "i": 18317, "v": "ततस्त्रिगर्तः सधनुरवतीर्य महारथात् । गदया चतुरो वाहान्राज्ञस्तस्य तदावधीत् ।।"},
{"c": "3.255", "n": "13", "i": 18318, "v": "तमभ्याशगतं राजा पदातिं कुन्तिनन्दनः । अर्धचन्द्रेण बाणेन विव्याधोरसि धर्मराट् ।।"},
{"c": "3.255", "n": "14", "i": 18319, "v": "स भिन्नहृदयो वीरो वक्त्राच्छोणितमुद्वमन् । पपाताभिमुखः पार्थं छिन्नमूल इव द्रुमः ।।"},
{"c": "3.255", "n": "15", "i": 18320, "v": "इन्द्रसेनद्वितीयस्तु रथात्प्रस्कन्द्य धर्मराट् । हताश्वः सहदेवस्य प्रतिपेदे महारथम् ।।"},
{"c": "3.255", "n": "16", "i": 18321, "v": "नकुलं त्वभिसंधाय क्षेमंकरमहामुखौ । उभावुभयतस्तीक्ष्णैः शरवर्षैरवर्षताम् ।।"},
{"c": "3.255", "n": "17", "i": 18322, "v": "तौ शरैरभिवर्षन्तौ जीमूताविव वार्षिकौ । एकैकेन विपाठेन जघ्ने माद्रवतीसुतः ।।"},
{"c": "3.255", "n": "18", "i": 18323, "v": "त्रिगर्तराजः सुरथस्तस्याथ रथधूर्गतः । रथमाक्षेपयामास गजेन गजयानवित् ।।"},
{"c": "3.255", "n": "19", "i": 18324, "v": "नकुलस्त्वपभीस्तस्माद्रथाच्चर्मासिपाणिमान् । उद्भ्रान्तं स्थानमास्थाय तस्थौ गिरिरिवाचलः ।।"},
{"c": "3.255", "n": "20", "i": 18325, "v": "सुरथस्तं गजवरं वधाय नकुलस्य तु । प्रेषयामास सक्रोधमभ्युच्छ्रितकरं ततः ।।"},
{"c": "3.255", "n": "21", "i": 18326, "v": "नकुलस्तस्य नागस्य समीपपरिवर्तिनः । सविषाणं भुजं मूले खड्गेन निरकृन्तत ।।"},
{"c": "3.255", "n": "22", "i": 18327, "v": "स विनद्य महानादं गजः कङ्कणभूषणः । पतन्नवाक्शिरा भूमौ हस्त्यारोहानपोथयत् ।।"},
{"c": "3.255", "n": "23", "i": 18328, "v": "स तत्कर्म महत्कृत्वा शूरो माद्रवतीसुतः । भीमसेनरथं प्राप्य शर्म लेभे महारथः ।।"},
{"c": "3.255", "n": "24", "i": 18329, "v": "भीमस्त्वापततो राज्ञः कोटिकाश्यस्य संगरे । सूतस्य नुदतो वाहान्क्षुरेणापाहरच्छिरः ।।"},
{"c": "3.255", "n": "25", "i": 18330, "v": "न बुबोध हतं सूतं स राजा बाहुशालिना । तस्याश्वा व्यद्रवन्संख्ये हतसूतास्ततस्ततः ।।"},
{"c": "3.255", "n": "26", "i": 18331, "v": "विमुखं हतसूतं तं भीमः प्रहरतां वरः । जघान तलयुक्तेन प्रासेनाभ्येत्य पाण्डवः ।।"},
{"c": "3.255", "n": "27", "i": 18332, "v": "द्वादशानां तु सर्वेषां सौवीराणां धनंजयः । चकर्त निषितैर्भल्लैर्धनूंषि च शिरांसि च ।।"},
{"c": "3.255", "n": "28", "i": 18333, "v": "शिबीनिक्ष्वाकुमुख्यांश्च त्रिगर्तान्सैन्धवानपि । जघानातिरथः संख्ये बाणगोचरमागतान् ।।"},
{"c": "3.255", "n": "29", "i": 18334, "v": "सादिताः प्रत्यदृश्यन्त बहवः सव्यसाचिना । सपताकाश्च मातङ्गाः सध्वजाश्च महारथाः ।।"},
{"c": "3.255", "n": "30", "i": 18335, "v": "प्रच्छाद्य पृथिवीं तस्थुः सर्वमायोधनं प्रति । शरीराण्यशिरस्कानि विदेहानि शिरांसि च ।।"},
{"c": "3.255", "n": "31", "i": 18336, "v": "श्वगृध्रकङ्ककाकोलभासगोमायुवायसाः । अतृप्यंस्तत्र वीराणां हतानां मांसशोणितैः ।।"},
{"c": "3.255", "n": "32", "i": 18337, "v": "हतेषु तेषु वीरेषु सिन्धुराजो जयद्रथः । विमुच्य कृष्णां संत्रस्तः पलायनपरोऽभवत् ।।"},
{"c": "3.255", "n": "33", "i": 18338, "v": "स तस्मिन्संकुले सैन्ये द्रौपदीमवतार्य वै । प्राणप्रेप्सुरुपाधावद्वनं येन नराधमः ।।"},
{"c": "3.255", "n": "34", "i": 18339, "v": "द्रौपदीं धर्मराजस्तु दृष्ट्वा धौम्यपुरस्कृताम् । माद्रीपुत्रेण वीरेण रथमारोपयत्तदा ।।"},
{"c": "3.255", "n": "35", "i": 18340, "v": "ततस्तद्विद्रुतं सैन्यमपयाते जयद्रथे । आदिश्यादिश्य नाराचैराजघान वृकोदरः ।।"},
{"c": "3.255", "n": "36", "i": 18341, "v": "सव्यसाची तु तं दृष्ट्वा पलायन्तं जयद्रथम् । वारयामास निघ्नन्तं भीमं सैन्धवसैनिकान् ।।"},
{"c": "3.255", "t": "अर्जुन उवाच ।"},
{"c": "3.255", "n": "37", "i": 18342, "v": "यस्यापचारात्प्राप्तोऽयमस्मान्क्लेशो दुरासदः । तमस्मिन्समरोद्देशे न पश्यामि जयद्रथम् ।।"},
{"c": "3.255", "n": "38", "i": 18343, "v": "तमेवान्विष भद्रं ते किं ते योधैर्निपातितैः । अनामिषमिदं कर्म कथं वा मन्यते भवान् ।।"},
{"c": "3.255", "t": "वैशंपायन उवाच ।"},
{"c": "3.255", "n": "39", "i": 18344, "v": "इत्युक्तो भीमसेनस्तु गुडाकेशेन धीमता । युधिष्ठिरमभिप्रेक्ष्य वाग्मी वचनमब्रवीत् ।।"},
{"c": "3.255", "n": "40", "i": 18345, "v": "हतप्रवीरा रिपवो भूयिष्ठं विद्रुता दिशः । गृहीत्वा द्रौपदीं राजन्निवर्ततु भवानितः ।।"},
{"c": "3.255", "n": "41", "i": 18346, "v": "यमाभ्यां सह राजेन्द्र धौम्येन च महात्मना । प्राप्याश्रमपदं राजन्द्रौपदीं परिसान्त्वय ।।"},
{"c": "3.255", "n": "42", "i": 18347, "v": "न हि मे मोक्ष्यते जीवन्मूढः सैन्धवको नृपः । पातालतलसंस्थोऽपि यदि शक्रोऽस्य सारथिः ।।"},
{"c": "3.255", "t": "युधिष्ठिर उवाच ।"},
{"c": "3.255", "n": "43", "i": 18348, "v": "न हन्तव्यो महाबाहो दुरात्मापि स सैन्धवः । दुःशलामभिसंस्मृत्य गान्धारीं च यशस्विनीम् ।।"},
{"c": "3.255", "t": "वैशंपायन उवाच ।"},
{"c": "3.255", "n": "44", "i": 18349, "v": "तच्छ्रुत्वा द्रौपदी भीममुवाच व्याकुलेन्द्रिया । कुपिता ह्रीमती प्राज्ञा पती भीमार्जुनावुभौ ।।"},
{"c": "3.255", "n": "45", "i": 18350, "v": "कर्तव्यं चेत्प्रियं मह्यं वध्यः स पुरुषाधमः । सैन्धवापसदः पापो दुर्मतिः कुलपांसनः ।।"},
{"c": "3.255", "n": "46", "i": 18351, "v": "भार्याभिहर्ता निर्वैरो यश्च राज्यहरो रिपुः । याचमानोऽपि संग्रामे न स जीवितुमर्हति ।।"},
{"c": "3.255", "n": "47", "i": 18352, "v": "इत्युक्तौ तौ नरव्याघ्रौ ययतुर्यत्र सैन्धवः । राजा निववृते कृष्णामादाय सपुरोहितः ।।"},
{"c": "3.255", "n": "48", "i": 18353, "v": "स प्रविश्याश्रमपदं व्यपविद्धबृसीघटम् । मार्कण्डेयादिभिर्विप्रैरनुकीर्णं ददर्श ह ।।"},
{"c": "3.255", "n": "49", "i": 18354, "v": "द्रौपदीमनुशोचद्भिर्ब्राह्मणैस्तैः समागतैः । समियाय महाप्राज्ञः सभार्यो भ्रातृमध्यगः ।।"},
{"c": "3.255", "n": "50", "i": 18355, "v": "ते स्म तं मुदिता दृष्ट्वा पुनरभ्यागतं नृपम् । जित्वा तान्सिन्धुसौवीरान्द्रौपदीं चाहृतां पुनः ।।"},
{"c": "3.255", "n": "51", "i": 18356, "v": "स तैः परिवृतो राजा तत्रैवोपविवेश ह । प्रविवेशाश्रमं कृष्णा यमाभ्यां सह भामिनी ।।"},
{"c": "3.255", "n": "52", "i": 18357, "v": "भीमार्जुनावपि श्रुत्वा क्रोशमात्रगतं रिपुम् । स्वयमश्वांस्तुदन्तौ तौ जवेनैवाभ्यधावताम् ।।"},
{"c": "3.255", "n": "53", "i": 18358, "v": "इदमत्यद्भुतं चात्र चकार पुरुषोऽर्जुनः । क्रोशमात्रगतानश्वान्सैन्धवस्य जघान यत् ।।"},
{"c": "3.255", "n": "54", "i": 18359, "v": "स हि दिव्यास्त्रसंपन्नः कृच्छ्रकालेऽप्यसंभ्रमः । अकरोद्दुष्करं कर्म शरैरस्त्रानुमन्त्रितैः ।।"},
{"c": "3.255", "n": "55", "i": 18360, "v": "ततोऽभ्यधावतां वीरावुभौ भीमधनंजयौ । हताश्वं सैन्धवं भीतमेकं व्याकुलचेतसम् ।।"},
{"c": "3.255", "n": "56", "i": 18361, "v": "सैन्धवस्तु हतान्दृष्ट्वा तथाश्वान्स्वान्सुदुःखितः । दृष्ट्वा विक्रमकर्माणि कुर्वाणं च धनंजयम् । पलायनकृतोत्साहः प्राद्रवद्येन वै वनम् ।।"},
{"c": "3.255", "n": "57", "i": 18362, "v": "सैन्धवं त्वभिसंप्रेक्ष्य पराक्रान्तं पलायने । अनुयाय महाबाहुः फल्गुनो वाक्यमब्रवीत् ।।"},
{"c": "3.255", "n": "58", "i": 18363, "v": "अनेन वीर्येण कथं स्त्रियं प्रार्थयसे बलात् । राजपुत्र निवर्तस्व न ते युक्तं पलायनम् । कथं चानुचरान्हित्वा शत्रुमध्ये पलायसे ।।"},
{"c": "3.255", "n": "59", "i": 18364, "v": "इत्युच्यमानः पार्थेन सैन्धवो न न्यवर्तत । तिष्ठ तिष्ठेति तं भीमः सहसाभ्यद्रवद्बली । मा वधीरिति पार्थस्तं दयावानभ्यभाषत ।।"},
{"c": "3.256", "t": "वैशंपायन उवाच ।"},
{"c": "3.256", "n": "1", "i": 18365, "v": "जयद्रथस्तु संप्रेक्ष्य भ्रातरावुद्यतायुधौ । प्राद्रवत्तूर्णमव्यग्रो जीवितेप्सुः सुदुःखितः ।।"},
{"c": "3.256", "n": "2", "i": 18366, "v": "तं भीमसेनो धावन्तमवतीर्य रथाद्बली । अभिद्रुत्य निजग्राह केशपक्षेऽत्यमर्षणः ।।"},
{"c": "3.256", "n": "3", "i": 18367, "v": "समुद्यम्य च तं रोषान्निष्पिपेष महीतले । गले गृहीत्वा राजानं ताडयामास चैव ह ।।"},
{"c": "3.256", "n": "4", "i": 18368, "v": "पुनः संजीवमानस्य तस्योत्पतितुमिच्छतः । पदा मूर्ध्नि महाबाहुः प्राहरद्विलपिष्यतः ।।"},
{"c": "3.256", "n": "5", "i": 18369, "v": "तस्य जानुं ददौ भीमो जघ्ने चैनमरत्निना । स मोहमगमद्राजा प्रहारवरपीडितः ।।"},
{"c": "3.256", "n": "6", "i": 18370, "v": "विरोषं भीमसेनं तु वारयामास फल्गुनः । दुःशलायाः कृते राजा यत्तदाहेति कौरव ।।"},
{"c": "3.256", "t": "भीमसेन उवाच ।"},
{"c": "3.256", "n": "7", "i": 18371, "v": "नायं पापसमाचारो मत्तो जीवितुमर्हति । द्रौपद्यास्तदनर्हायाः परिक्लेष्टा नराधमः ।।"},
{"c": "3.256", "n": "8", "i": 18372, "v": "किं नु शक्यं मया कर्तुं यद्राजा सततं घृणी । त्वं च बालिशया बुद्ध्या सदैवास्मान्प्रबाधसे ।।"},
{"c": "3.256", "n": "9", "i": 18373, "v": "एवमुक्त्वा सटास्तस्य पञ्च चक्रे वृकोदरः । अर्धचन्द्रेण बाणेन किंचिदब्रुवतस्तदा ।।"},
{"c": "3.256", "n": "10", "i": 18374, "v": "विकल्पयित्वा राजानं ततः प्राह वृकोदरः । जीवितुं चेच्छसे मूढ हेतुं मे गदतः शृणु ।।"},
{"c": "3.256", "n": "11", "i": 18375, "v": "दासोऽस्मीति त्वया वाच्यं संसत्सु च सभासु च । एवं ते जीवितं दद्यामेष युद्धजितो विधिः ।।"},
{"c": "3.256", "n": "12", "i": 18376, "v": "एवमस्त्विति तं राजा कृच्छ्रप्राणो जयद्रथः । प्रोवाच पुरुषव्याघ्रं भीममाहवशोभिनम् ।।"},
{"c": "3.256", "n": "13", "i": 18377, "v": "तत एनं विचेष्टन्तं बद्ध्वा पार्थो वृकोदरः । रथमारोपयामास विसंज्ञं पांसुगुण्ठितम् ।।"},
{"c": "3.256", "n": "14", "i": 18378, "v": "ततस्तं रथमास्थाय भीमः पार्थानुगस्तदा । अभ्येत्याश्रममध्यस्थमभ्यगच्छद्युधिष्ठिरम् ।।"},
{"c": "3.256", "n": "15", "i": 18379, "v": "दर्शयामास भीमस्तु तदवस्थं जयद्रथम् । तं राजा प्राहसद्दृष्ट्वा मुच्यतामिति चाब्रवीत् ।।"},
{"c": "3.256", "n": "16", "i": 18380, "v": "राजानं चाब्रवीद्भीमो द्रौपद्यै कथयेति वै । दासभावं गतो ह्येष पाण्डूनां पापचेतनः ।।"},
{"c": "3.256", "n": "17", "i": 18381, "v": "तमुवाच ततो ज्येष्ठो भ्राता सप्रणयं वचः । मुञ्चैनमधमाचारं प्रमाणं यदि ते वयम् ।।"},
{"c": "3.256", "n": "18", "i": 18382, "v": "द्रौपदी चाब्रवीद्भीममभिप्रेक्ष्य युधिष्ठिरम् । दासोऽयं मुच्यतां राज्ञस्त्वया पञ्चसटः कृतः ।।"},
{"c": "3.256", "n": "19", "i": 18383, "v": "स मुक्तोऽभ्येत्य राजानमभिवाद्य युधिष्ठिरम् । ववन्दे विह्वलो राजा तांश्च सर्वान्मुनींस्तदा ।।"},
{"c": "3.256", "n": "20", "i": 18384, "v": "तमुवाच घृणी राजा धर्मपुत्रो युधिष्ठिरः । तथा जयद्रथं दृष्ट्वा गृहीतं सव्यसाचिना ।।"},
{"c": "3.256", "n": "21", "i": 18385, "v": "अदासो गच्छ मुक्तोऽसि मैवं कार्षीः पुनः क्वचित् । स्त्रीकामुक धिगस्तु त्वां क्षुद्रः क्षुद्रसहायवान् । एवंविधं हि कः कुर्यात्त्वदन्यः पुरुषाधमः ।।"},
{"c": "3.256", "n": "22", "i": 18386, "v": "गतसत्त्वमिव ज्ञात्वा कर्तारमशुभस्य तम् । संप्रेक्ष्य भरतश्रेष्ठः कृपां चक्रे नराधिपः ।।"},
{"c": "3.256", "n": "23", "i": 18387, "v": "धर्मे ते वर्धतां बुद्धिर्मा चाधर्मे मनः कृथाः । साश्वः सरथपादातः स्वस्ति गच्छ जयद्रथ ।।"},
{"c": "3.256", "n": "24", "i": 18388, "v": "एवमुक्तस्तु सव्रीडं तूष्णीं किंचिदवाङ्मुखः । जगाम राजा दुःखार्तो गङ्गाद्वाराय भारत ।।"},
{"c": "3.256", "n": "25", "i": 18389, "v": "स देवं शरणं गत्वा विरूपाक्षमुमापतिम् । तपश्चचार विपुलं तस्य प्रीतो वृषध्वजः ।।"},
{"c": "3.256", "n": "26", "i": 18390, "v": "बलिं स्वयं प्रत्यगृह्णात्प्रीयमाणस्त्रिलोचनः । वरं चास्मै ददौ देवः स च जग्राह तच्छृणु ।।"},
{"c": "3.256", "n": "27", "i": 18391, "v": "समस्तान्सरथान्पञ्च जयेयं युधि पाण्डवान् । इति राजाब्रवीद्देवं नेति देवस्तमब्रवीत् ।।"},
{"c": "3.256", "n": "28", "i": 18392, "v": "अजय्यांश्चाप्यवध्यांश्च वारयिष्यसि तान्युधि । ऋतेऽर्जुनं महाबाहुं देवैरपि दुरासदम् ।।"},
{"c": "3.256", "n": "29", "i": 18393, "v": "यमाहुरजितं देवं शङ्खचक्रगदाधरम् । प्रधानः सोऽस्त्रविदुषां तेन कृष्णेन रक्ष्यते ।।"},
{"c": "3.256", "n": "30", "i": 18394, "v": "एवमुक्तस्तु नृपतिः स्वमेव भवनं ययौ । पाण्डवाश्च वने तस्मिन्न्यवसन्काम्यके तदा ।।"},
{"c": "3.257", "t": "जनमेजय उवाच ।"},
{"c": "3.257", "n": "1", "i": 18395, "v": "एवं हृतायां कृष्णायां प्राप्य क्लेशमनुत्तमम् । अत ऊर्ध्वं नरव्याघ्राः किमकुर्वत पाण्डवाः ।।"},
{"c": "3.257", "t": "वैशंपायन उवाच ।"},
{"c": "3.257", "n": "2", "i": 18396, "v": "एवं कृष्णां मोक्षयित्वा विनिर्जित्य जयद्रथम् । आसां चक्रे मुनिगणैर्धर्मराजो युधिष्ठिरः ।।"},
{"c": "3.257", "n": "3", "i": 18397, "v": "तेषां मध्ये महर्षीणां शृण्वतामनुशोचताम् । मार्कण्डेयमिदं वाक्यमब्रवीत्पाण्डुनन्दनः ।।"},
{"c": "3.257", "n": "4", "i": 18398, "v": "मन्ये कालश्च बलवान्दैवं च विधिनिर्मितम् । भवितव्यं च भूतानां यस्य नास्ति व्यतिक्रमः ।।"},
{"c": "3.257", "n": "5", "i": 18399, "v": "कथं हि पत्नीमस्माकं धर्मज्ञां धर्मचारिणीम् । संस्पृशेदीदृशो भावः शुचिं स्तैन्यमिवानृतम् ।।"},
{"c": "3.257", "n": "6", "i": 18400, "v": "न हि पापं कृतं किंचित्कर्म वा निन्दितं क्वचित् । द्रौपद्या ब्राह्मणेष्वेव धर्मः सुचरितो महान् ।।"},
{"c": "3.257", "n": "7", "i": 18401, "v": "तां जहार बलाद्राजा मूढबुद्धिर्जयद्रथः । तस्याः संहरणात्प्राप्तः शिरसः केशवापनम् । पराजयं च संग्रामे ससहायः समाप्तवान् ।।"},
{"c": "3.257", "n": "8", "i": 18402, "v": "प्रत्याहृता तथास्माभिर्हत्वा तत्सैन्धवं बलम् । तद्दारहरणं प्राप्तमस्माभिरवितर्कितम् ।।"},
{"c": "3.257", "n": "9", "i": 18403, "v": "दुःखश्चायं वने वासो मृगयायां च जीविका । हिंसा च मृगजातीनां वनौकोभिर्वनौकसाम् । ज्ञातिभिर्विप्रवासश्च मिथ्या व्यवसितैरयम् ।।"},
{"c": "3.257", "n": "10", "i": 18404, "v": "अस्ति नूनं मया कश्चिदल्पभाग्यतरो नरः । भवता दृष्टपूर्वो वा श्रुतपूर्वोऽपि वा भवेत् ।।"},
{"c": "3.258", "t": "मार्कण्डेय उवाच ।"},
{"c": "3.258", "n": "1", "i": 18405, "v": "प्राप्तमप्रतिमं दुःखं रामेण भरतर्षभ । रक्षसा जानकी तस्य हृता भार्या बलीयसा ।।"},
{"c": "3.258", "n": "2", "i": 18406, "v": "आश्रमाद्राक्षसेन्द्रेण रावणेन विहायसा । मायामास्थाय तरसा हत्वा गृध्रं जटायुषम् ।।"},
{"c": "3.258", "n": "3", "i": 18407, "v": "प्रत्याजहार तां रामः सुग्रीवबलमाश्रितः । बद्ध्वा सेतुं समुद्रस्य दग्ध्वा लङ्कां शितैः शरैः ।।"},
{"c": "3.258", "t": "युधिष्ठिर उवाच ।"},
{"c": "3.258", "n": "4", "i": 18408, "v": "कस्मिन्रामः कुले जातः किंवीर्यः किंपराक्रमः । रावणः कस्य वा पुत्रः किं वैरं तस्य तेन ह ।।"},
{"c": "3.258", "n": "5", "i": 18409, "v": "एतन्मे भगवन्सर्वं सम्यगाख्यातुमर्हसि । श्रोतुमिच्छामि चरितं रामस्याक्लिष्टकर्मणः ।।"},
{"c": "3.258", "t": "मार्कण्डेय उवाच ।"},
{"c": "3.258", "n": "6", "i": 18410, "v": "अजो नामाभवद्राजा महानिक्ष्वाकुवंशजः । तस्य पुत्रो दशरथः शश्वत्स्वाध्यायवाञ्शुचिः ।।"},
{"c": "3.258", "n": "7", "i": 18411, "v": "अभवंस्तस्य चत्वारः पुत्रा धर्मार्थकोविदाः । रामलक्ष्मणशत्रुघ्ना भरतश्च महाबलः ।।"},
{"c": "3.258", "n": "8", "i": 18412, "v": "रामस्य माता कौसल्या कैकेयी भरतस्य तु । सुतौ लक्ष्मणशत्रुघ्नौ सुमित्रायाः परंतपौ ।।"},
{"c": "3.258", "n": "9", "i": 18413, "v": "विदेहराजो जनकः सीता तस्यात्मजा विभो । यां चकार स्वयं त्वष्टा रामस्य महिषीं प्रियाम् ।।"},
{"c": "3.258", "n": "10", "i": 18414, "v": "एतद्रामस्य ते जन्म सीतायाश्च प्रकीर्तितम् । रावणस्यापि ते जन्म व्याख्यास्यामि जनेश्वर ।।"},
{"c": "3.258", "n": "11", "i": 18415, "v": "पितामहो रावणस्य साक्षाद्देवः प्रजापतिः । स्वयंभूः सर्वलोकानां प्रभुः स्रष्टा महातपाः ।।"},
{"c": "3.258", "n": "12", "i": 18416, "v": "पुलस्त्यो नाम तस्यासीन्मानसो दयितः सुतः । तस्य वैश्रवणो नाम गवि पुत्रोऽभवत्प्रभुः ।।"},
{"c": "3.258", "n": "13", "i": 18417, "v": "पितरं स समुत्सृज्य पितामहमुपस्थितः । तस्य कोपात्पिता राजन्ससर्जात्मानमात्मना ।।"},
{"c": "3.258", "n": "14", "i": 18418, "v": "स जज्ञे विश्रवा नाम तस्यात्मार्धेन वै द्विजः । प्रतीकाराय सक्रोधस्ततो वैश्रवणस्य वै ।।"},
{"c": "3.258", "n": "15", "i": 18419, "v": "पितामहस्तु प्रीतात्मा ददौ वैश्रवणस्य ह । अमरत्वं धनेशत्वं लोकपालत्वमेव च ।।"},
{"c": "3.258", "n": "16", "i": 18420, "v": "ईशानेन तथा सख्यं पुत्रं च नलकूबरम् । राजधानीनिवेशं च लङ्कां रक्षोगणान्विताम् ।।"},
{"c": "3.259", "t": "मार्कण्डेय उवाच ।"},
{"c": "3.259", "n": "1", "i": 18421, "v": "पुलस्त्यस्य तु यः क्रोधादर्धदेहोऽभवन्मुनिः । विश्रवा नाम सक्रोधः स वैश्रवणमैक्षत ।।"},
{"c": "3.259", "n": "2", "i": 18422, "v": "बुबुधे तं तु सक्रोधं पितरं राक्षसेश्वरः । कुबेरस्तत्प्रसादार्थं यतते स्म सदा नृप ।।"},
{"c": "3.259", "n": "3", "i": 18423, "v": "स राजराजो लङ्कायां निवसन्नरवाहनः । राक्षसीः प्रददौ तिस्रः पितुर्वै परिचारिकाः ।।"},
{"c": "3.259", "n": "4", "i": 18424, "v": "तास्तदा तं महात्मानं संतोषयितुमुद्यताः । ऋषिं भरतशार्दूल नृत्तगीतविशारदाः ।।"},
{"c": "3.259", "n": "5", "i": 18425, "v": "पुष्पोत्कटा च राका च मालिनी च विशां पते । अन्योन्यस्पर्धया राजञ्श्रेयस्कामाः सुमध्यमाः ।।"},
{"c": "3.259", "n": "6", "i": 18426, "v": "तासां स भगवांस्तुष्टो महात्मा प्रददौ वरान् । लोकपालोपमान्पुत्रानेकैकस्या यथेप्सितान् ।।"},
{"c": "3.259", "n": "7", "i": 18427, "v": "पुष्पोत्कटायां जज्ञाते द्वौ पुत्रौ राक्षसेश्वरौ । कुम्भकर्णदशग्रीवौ बलेनाप्रतिमौ भुवि ।।"},
{"c": "3.259", "n": "8", "i": 18428, "v": "मालिनी जनयामास पुत्रमेकं विभीषणम् । राकायां मिथुनं जज्ञे खरः शूर्पणखा तथा ।।"},
{"c": "3.259", "n": "9", "i": 18429, "v": "विभीषणस्तु रूपेण सर्वेभ्योऽभ्यधिकोऽभवत् । स बभूव महाभागो धर्मगोप्ता क्रियारतिः ।।"},
{"c": "3.259", "n": "10", "i": 18430, "v": "दशग्रीवस्तु सर्वेषां ज्येष्ठो राक्षसपुंगवः । महोत्साहो महावीर्यो महासत्त्वपराक्रमः ।।"},
{"c": "3.259", "n": "11", "i": 18431, "v": "कुम्भकर्णो बलेनासीत्सर्वेभ्योऽभ्यधिकस्तदा । मायावी रणशौण्डश्च रौद्रश्च रजनीचरः ।।"},
{"c": "3.259", "n": "12", "i": 18432, "v": "खरो धनुषि विक्रान्तो ब्रह्मद्विट्पिशिताशनः । सिद्धविघ्नकरी चापि रौद्रा शूर्पणखा तथा ।।"},
{"c": "3.259", "n": "13", "i": 18433, "v": "सर्वे वेदविदः शूराः सर्वे सुचरितव्रताः । ऊषुः पित्रा सह रता गन्धमादनपर्वते ।।"},
{"c": "3.259", "n": "14", "i": 18434, "v": "ततो वैश्रवणं तत्र ददृशुर्नरवाहनम् । पित्रा सार्धं समासीनमृद्ध्या परमया युतम् ।।"},
{"c": "3.259", "n": "15", "i": 18435, "v": "जातस्पर्धास्ततस्ते तु तपसे धृतनिश्चयाः । ब्रह्माणं तोषयामासुर्घोरेण तपसा तदा ।।"},
{"c": "3.259", "n": "16", "i": 18436, "v": "अतिष्ठदेकपादेन सहस्रं परिवत्सरान् । वायुभक्षो दशग्रीवः पञ्चाग्निः सुसमाहितः ।।"},
{"c": "3.259", "n": "17", "i": 18437, "v": "अधःशायी कुम्भकर्णो यताहारो यतव्रतः । विभीषणः शीर्णपर्णमेकमभ्यवहारयत् ।।"},
{"c": "3.259", "n": "18", "i": 18438, "v": "उपवासरतिर्धीमान्सदा जप्यपरायणः । तमेव कालमातिष्ठत्तीव्रं तप उदारधीः ।।"},
{"c": "3.259", "n": "19", "i": 18439, "v": "खरः शूर्पणखा चैव तेषां वै तप्यतां तपः । परिचर्यां च रक्षां च चक्रतुर्हृष्टमानसौ ।।"},
{"c": "3.259", "n": "20", "i": 18440, "v": "पूर्णे वर्षसहस्रे तु शिरश्छित्त्वा दशाननः । जुहोत्यग्नौ दुराधर्षस्तेनातुष्यज्जगत्प्रभुः ।।"},
{"c": "3.259", "n": "21", "i": 18441, "v": "ततो ब्रह्मा स्वयं गत्वा तपसस्तान्न्यवारयत् । प्रलोभ्य वरदानेन सर्वानेव पृथक्पृथक् ।।"},
{"c": "3.259", "t": "ब्रह्मोवाच ।"},
{"c": "3.259", "n": "22", "i": 18442, "v": "प्रीतोऽस्मि वो निवर्तध्वं वरान्वृणुत पुत्रकाः । यद्यदिष्टमृते त्वेकममरत्वं तथास्तु तत् ।।"},
{"c": "3.259", "n": "23", "i": 18443, "v": "यद्यदग्नौ हुतं सर्वं शिरस्ते महदीप्सया । तथैव तानि ते देहे भविष्यन्ति यथेप्सितम् ।।"},
{"c": "3.259", "n": "24", "i": 18444, "v": "वैरूप्यं च न ते देहे कामरूपधरस्तथा । भविष्यसि रणेऽरीणां विजेतासि न संशयः ।।"},
{"c": "3.259", "t": "रावण उवाच ।"},
{"c": "3.259", "n": "25", "i": 18445, "v": "गन्धर्वदेवासुरतो यक्षराक्षसतस्तथा । सर्पकिंनरभूतेभ्यो न मे भूयात्पराभवः ।।"},
{"c": "3.259", "t": "ब्रह्मोवाच ।"},
{"c": "3.259", "n": "26", "i": 18446, "v": "य एते कीर्तिताः सर्वे न तेभ्योऽस्ति भयं तव । ऋते मनुष्याद्भद्रं ते तथा तद्विहितं मया ।।"},
{"c": "3.259", "t": "मार्कण्डेय उवाच ।"},
{"c": "3.259", "n": "27", "i": 18447, "v": "एवमुक्तो दशग्रीवस्तुष्टः समभवत्तदा । अवमेने हि दुर्बुद्धिर्मनुष्यान्पुरुषादकः ।।"},
{"c": "3.259", "n": "28", "i": 18448, "v": "कुम्भकर्णमथोवाच तथैव प्रपितामहः । स वव्रे महतीं निद्रां तमसा ग्रस्तचेतनः ।।"},
{"c": "3.259", "n": "29", "i": 18449, "v": "तथा भविष्यतीत्युक्त्वा विभीषणमुवाच ह । वरं वृणीष्व पुत्र त्वं प्रीतोऽस्मीति पुनः पुनः ।।"},
{"c": "3.259", "t": "विभीषण उवाच ।"},
{"c": "3.259", "n": "30", "i": 18450, "v": "परमापद्गतस्यापि नाधर्मे मे मतिर्भवेत् । अशिक्षितं च भगवन्ब्रह्मास्त्रं प्रतिभातु मे ।।"},
{"c": "3.259", "t": "ब्रह्मोवाच ।"},
{"c": "3.259", "n": "31", "i": 18451, "v": "यस्माद्राक्षसयोनौ ते जातस्यामित्रकर्शन । नाधर्मे रमते बुद्धिरमरत्वं ददामि ते ।।"},
{"c": "3.259", "t": "मार्कण्डेय उवाच ।"},
{"c": "3.259", "n": "32", "i": 18452, "v": "राक्षसस्तु वरं लब्ध्वा दशग्रीवो विशां पते । लङ्कायाश्च्यावयामास युधि जित्वा धनेश्वरम् ।।"},
{"c": "3.259", "n": "33", "i": 18453, "v": "हित्वा स भगवाँल्लङ्कामाविशद्गन्धमादनम् । गन्धर्वयक्षानुगतो रक्षःकिंपुरुषैः सह ।।"},
{"c": "3.259", "n": "34", "i": 18454, "v": "विमानं पुष्पकं तस्य जहाराक्रम्य रावणः । शशाप तं वैश्रवणो न त्वामेतद्वहिष्यति ।।"},
{"c": "3.259", "n": "35", "i": 18455, "v": "यस्तु त्वां समरे हन्ता तमेवैतद्वहिष्यति । अवमन्य गुरुं मां च क्षिप्रं त्वं न भविष्यसि ।।"},
{"c": "3.259", "n": "36", "i": 18456, "v": "विभीषणस्तु धर्मात्मा सतां धर्ममनुस्मरन् । अन्वगच्छन्महाराज श्रिया परमया युतः ।।"},
{"c": "3.259", "n": "37", "i": 18457, "v": "तस्मै स भगवांस्तुष्टो भ्राता भ्रात्रे धनेश्वरः । सेनापत्यं ददौ धीमान्यक्षराक्षससेनयोः ।।"},
{"c": "3.259", "n": "38", "i": 18458, "v": "राक्षसाः पुरुषादाश्च पिशाचाश्च महाबलाः । सर्वे समेत्य राजानमभ्यषिञ्चद्दशाननम् ।।"},
{"c": "3.259", "n": "39", "i": 18459, "v": "दशग्रीवस्तु दैत्यानां देवानां च बलोत्कटः । आक्रम्य रत्नान्यहरत्कामरूपी विहंगमः ।।"},
{"c": "3.259", "n": "40", "i": 18460, "v": "रावयामास लोकान्यत्तस्माद्रावण उच्यते । दशग्रीवः कामबलो देवानां भयमादधत् ।।"},
{"c": "3.260", "t": "मार्कण्डेय उवाच ।"},
{"c": "3.260", "n": "1", "i": 18461, "v": "ततो ब्रह्मर्षयः सिद्धा देवराजर्षयस्तथा । हव्यवाहं पुरस्कृत्य ब्रह्माणं शरणं गताः ।।"},
{"c": "3.260", "t": "अग्निरुवाच ।"},
{"c": "3.260", "n": "2", "i": 18462, "v": "यः स विश्रवसः पुत्रो दशग्रीवो महाबलः । अवध्यो वरदानेन कृतो भगवता पुरा ।।"},
{"c": "3.260", "n": "3", "i": 18463, "v": "स बाधते प्रजाः सर्वा विप्रकारैर्महाबलः । ततो नस्त्रातु भगवन्नान्यस्त्राता हि विद्यते ।।"},
{"c": "3.260", "t": "ब्रह्मोवाच ।"},
{"c": "3.260", "n": "4", "i": 18464, "v": "न स देवासुरैः शक्यो युद्धे जेतुं विभावसो । विहितं तत्र यत्कार्यमभितस्तस्य निग्रहे ।।"},
{"c": "3.260", "n": "5", "i": 18465, "v": "तदर्थमवतीर्णोऽसौ मन्नियोगाच्चतुर्भुजः । विष्णुः प्रहरतां श्रेष्ठः स कर्मैतत्करिष्यति ।।"},
{"c": "3.260", "t": "मार्कण्डेय उवाच ।"},
{"c": "3.260", "n": "6", "i": 18466, "v": "पितामहस्ततस्तेषां संनिधौ वाक्यमब्रवीत् । सर्वैर्देवगणैः सार्धं संभवध्वं महीतले ।।"},
{"c": "3.260", "n": "7", "i": 18467, "v": "विष्णोः सहायानृक्षीषु वानरीषु च सर्वशः । जनयध्वं सुतान्वीरान्कामरूपबलान्वितान् ।।"},
{"c": "3.260", "n": "8", "i": 18468, "v": "ततो भागानुभागेन देवगन्धर्वदानवाः । अवतर्तुं महीं सर्वे रञ्जयामासुरञ्जसा ।।"},
{"c": "3.260", "n": "9", "i": 18469, "v": "तेषां समक्षं गन्धर्वीं दुन्दुभीं नाम नामतः । शशास वरदो देवो देवकार्यार्थसिद्धये ।।"},
{"c": "3.260", "n": "10", "i": 18470, "v": "पितामहवचः श्रुत्वा गन्धर्वी दुन्दुभी ततः । मन्थरा मानुषे लोके कुब्जा समभवत्तदा ।।"},
{"c": "3.260", "n": "11", "i": 18471, "v": "शक्रप्रभृतयश्चैव सर्वे ते सुरसत्तमाः । वानरर्क्षवरस्त्रीषु जनयामासुरात्मजान् । तेऽन्ववर्तन्पितॄन्सर्वे यशसा च बलेन च ।।"},
{"c": "3.260", "n": "12", "i": 18472, "v": "भेत्तारो गिरिशृङ्गाणां शालतालशिलायुधाः । वज्रसंहननाः सर्वे सर्वे चौघबलास्तथा ।।"},
{"c": "3.260", "n": "13", "i": 18473, "v": "कामवीर्यधराश्चैव सर्वे युद्धविशारदाः । नागायुतसमप्राणा वायुवेगसमा जवे । यत्रेच्छकनिवासाश्च केचिदत्र वनौकसः ।।"},
{"c": "3.260", "n": "14", "i": 18474, "v": "एवं विधाय तत्सर्वं भगवाँल्लोकभावनः । मन्थरां बोधयामास यद्यत्कार्यं यथा यथा ।।"},
{"c": "3.260", "n": "15", "i": 18475, "v": "सा तद्वचनमाज्ञाय तथा चक्रे मनोजवा । इतश्चेतश्च गच्छन्ती वैरसंधुक्षणे रता ।।"},
{"c": "3.261", "t": "युधिष्ठिर उवाच ।"},
{"c": "3.261", "n": "1", "i": 18476, "v": "उक्तं भगवता जन्म रामादीनां पृथक्पृथक् । प्रस्थानकारणं ब्रह्मञ्श्रोतुमिच्छामि कथ्यताम् ।।"},
{"c": "3.261", "n": "2", "i": 18477, "v": "कथं दाशरथी वीरौ भ्रातरौ रामलक्ष्मणौ । प्रस्थापितौ वनं ब्रह्म मैथिली च यशस्विनी ।।"},
{"c": "3.261", "t": "मार्कण्डेय उवाच ।"},
{"c": "3.261", "n": "3", "i": 18478, "v": "जातपुत्रो दशरथः प्रीतिमानभवन्नृपः । क्रियारतिर्धर्मपरः सततं वृद्धसेविता ।।"},
{"c": "3.261", "n": "4", "i": 18479, "v": "क्रमेण चास्य ते पुत्रा व्यवर्धन्त महौजसः । वेदेषु सरहस्येषु धनुर्वेदे च पारगाः ।।"},
{"c": "3.261", "n": "5", "i": 18480, "v": "चरितब्रह्मचर्यास्ते कृतदाराश्च पार्थिव । यदा तदा दशरथः प्रीतिमानभवत्सुखी ।।"},
{"c": "3.261", "n": "6", "i": 18481, "v": "ज्येष्ठो रामोऽभवत्तेषां रमयामास हि प्रजाः । मनोहरतया धीमान्पितुर्हृदयतोषणः ।।"},
{"c": "3.261", "n": "7", "i": 18482, "v": "ततः स राजा मतिमान्मत्वात्मानं वयोऽधिकम् । मन्त्रयामास सचिवैर्धर्मज्ञैश्च पुरोहितैः ।।"},
{"c": "3.261", "n": "8", "i": 18483, "v": "अभिषेकाय रामस्य यौवराज्येन भारत । प्राप्तकालं च ते सर्वे मेनिरे मन्त्रिसत्तमाः ।।"},
{"c": "3.261", "n": "9", "i": 18484, "v": "लोहिताक्षं महाबाहुं मत्तमातङ्गगामिनम् । दीर्घबाहुं महोरस्कं नीलकुञ्चितमूर्धजम् ।।"},
{"c": "3.261", "n": "10", "i": 18485, "v": "दीप्यमानं श्रिया वीरं शक्रादनवमं बले । पारगं सर्वधर्माणां बृहस्पतिसमं मतौ ।।"},
{"c": "3.261", "n": "11", "i": 18486, "v": "सर्वानुरक्तप्रकृतिं सर्वविद्याविशारदम् । जितेन्द्रियममित्राणामपि दृष्टिमनोहरम् ।।"},
{"c": "3.261", "n": "12", "i": 18487, "v": "नियन्तारमसाधूनां गोप्तारं धर्मचारिणाम् । धृतिमन्तमनाधृष्यं जेतारमपराजितम् ।।"},
{"c": "3.261", "n": "13", "i": 18488, "v": "पुत्रं राजा दशरथः कौसल्यानन्दवर्धनम् । संदृश्य परमां प्रीतिमगच्छत्कुरुनन्दन ।।"},
{"c": "3.261", "n": "14", "i": 18489, "v": "चिन्तयंश्च महातेजा गुणान्रामस्य वीर्यवान् । अभ्यभाषत भद्रं ते प्रीयमाणः पुरोहितम् ।।"},
{"c": "3.261", "n": "15", "i": 18490, "v": "अद्य पुष्यो निशि ब्रह्मन्पुण्यं योगमुपैष्यति । संभाराः संभ्रियन्तां मे रामश्चोपनिमन्त्र्यताम् ।।"},
{"c": "3.261", "n": "16", "i": 18491, "v": "इति तद्राजवचनं प्रतिश्रुत्याथ मन्थरा । कैकेयीमभिगम्येदं काले वचनमब्रवीत् ।।"},
{"c": "3.261", "n": "17", "i": 18492, "v": "अद्य कैकेयि दौर्भाग्यं राज्ञा ते ख्यापितं महत् । आशीविषस्त्वां संक्रुद्धश्चण्डो दशति दुर्भगे ।।"},
{"c": "3.261", "n": "18", "i": 18493, "v": "सुभगा खलु कौसल्या यस्याः पुत्रोऽभिषेक्ष्यते । कुतो हि तव सौभाग्यं यस्याः पुत्रो न राज्यभाक् ।।"},
{"c": "3.261", "n": "19", "i": 18494, "v": "सा तद्वचनमाज्ञाय सर्वाभरणभूषिता । वेदीविलग्नमध्येव बिभ्रती रूपमुत्तमम् ।।"},
{"c": "3.261", "n": "20", "i": 18495, "v": "विविक्ते पतिमासाद्य हसन्तीव शुचिस्मिता । प्रणयं व्यञ्जयन्तीव मधुरं वाक्यमब्रवीत् ।।"},
{"c": "3.261", "n": "21", "i": 18496, "v": "सत्यप्रतिज्ञ यन्मे त्वं काममेकं निसृष्टवान् । उपाकुरुष्व तद्राजंस्तस्मान्मुच्यस्व संकटात् ।।"},
{"c": "3.261", "t": "राजोवाच ।"},
{"c": "3.261", "n": "22", "i": 18497, "v": "वरं ददानि ते हन्त तद्गृहाण यदिच्छसि । अवध्यो वध्यतां कोऽद्य वध्यः कोऽद्य विमुच्यताम् ।।"},
{"c": "3.261", "n": "23", "i": 18498, "v": "धनं ददानि कस्याद्य ह्रियतां कस्य वा पुनः । ब्राह्मणस्वादिहान्यत्र यत्किंचिद्वित्तमस्ति मे ।।"},
{"c": "3.261", "t": "मार्कण्डेय उवाच ।"},
{"c": "3.261", "n": "24", "i": 18499, "v": "सा तद्वचनमाज्ञाय परिगृह्य नराधिपम् । आत्मनो बलमाज्ञाय तत एनमुवाच ह ।।"},
{"c": "3.261", "n": "25", "i": 18500, "v": "आभिषेचनिकं यत्ते रामार्थमुपकल्पितम् । भरतस्तदवाप्नोतु वनं गच्छतु राघवः ।।"},
{"c": "3.261", "n": "26", "i": 18501, "v": "स तद्राजा वचः श्रुत्वा विप्रियं दारुणोदयम् । दुःखार्तो भरतश्रेष्ठ न किंचिद्व्याजहार ह ।।"},
{"c": "3.261", "n": "27", "i": 18502, "v": "ततस्तथोक्तं पितरं रामो विज्ञाय वीर्यवान् । वनं प्रतस्थे धर्मात्मा राजा सत्यो भवत्विति ।।"},
{"c": "3.261", "n": "28", "i": 18503, "v": "तमन्वगच्छल्लक्ष्मीवान्धनुष्माँल्लक्ष्मणस्तदा । सीता च भार्या भद्रं ते वैदेही जनकात्मजा ।।"},
{"c": "3.261", "n": "29", "i": 18504, "v": "ततो वनं गते रामे राजा दशरथस्तदा । समयुज्यत देहस्य कालपर्यायधर्मणा ।।"},
{"c": "3.261", "n": "30", "i": 18505, "v": "रामं तु गतमाज्ञाय राजानं च तथागतम् । आनाय्य भरतं देवी कैकेयी वाक्यमब्रवीत् ।।"},
{"c": "3.261", "n": "31", "i": 18506, "v": "गतो दशरथः स्वर्गं वनस्थौ रामलक्ष्मणौ । गृहाण राज्यं विपुलं क्षेमं निहतकण्टकम् ।।"},
{"c": "3.261", "n": "32", "i": 18507, "v": "तामुवाच स धर्मात्मा नृशंसं बत ते कृतम् । पतिं हत्वा कुलं चेदमुत्साद्य धनलुब्धया ।।"},
{"c": "3.261", "n": "33", "i": 18508, "v": "अयशः पातयित्वा मे मूर्ध्नि त्वं कुलपांसने । सकामा भव मे मातरित्युक्त्वा प्ररुरोद ह ।।"},
{"c": "3.261", "n": "34", "i": 18509, "v": "स चारित्रं विशोध्याथ सर्वप्रकृतिसंनिधौ । अन्वयाद्भ्रातरं रामं विनिवर्तनलालसः ।।"},
{"c": "3.261", "n": "35", "i": 18510, "v": "कौसल्यां च सुमित्रां च कैकेयीं च सुदुःखितः । अग्रे प्रस्थाप्य यानैः स शत्रुघ्नसहितो ययौ ।।"},
{"c": "3.261", "n": "36", "i": 18511, "v": "वसिष्ठवामदेवाभ्यां विप्रैश्चान्यैः सहस्रशः । पौरजानपदैः सार्धं रामानयनकाङ्क्षया ।।"},
{"c": "3.261", "n": "37", "i": 18512, "v": "ददर्श चित्रकूटस्थं स रामं सहलक्ष्मणम् । तापसानामलंकारं धारयन्तं धनुर्धरम् ।।"},
{"c": "3.261", "n": "38", "i": 18513, "v": "विसर्जितः स रामेण पितुर्वचनकारिणा । नन्दिग्रामेऽकरोद्राज्यं पुरस्कृत्यास्य पादुके ।।"},
{"c": "3.261", "n": "39", "i": 18514, "v": "रामस्तु पुनराशङ्क्य पौरजानपदागमम् । प्रविवेश महारण्यं शरभङ्गाश्रमं प्रति ।।"},
{"c": "3.261", "n": "40", "i": 18515, "v": "सत्कृत्य शरभङ्गं स दण्डकारण्यमाश्रितः । नदीं गोदावरीं रम्यामाश्रित्य न्यवसत्तदा ।।"},
{"c": "3.261", "n": "41", "i": 18516, "v": "वसतस्तस्य रामस्य ततः शूर्पणखाकृतम् । खरेणासीन्महद्वैरं जनस्थाननिवासिना ।।"},
{"c": "3.261", "n": "42", "i": 18517, "v": "रक्षार्थं तापसानां च राघवो धर्मवत्सलः । चतुर्दश सहस्राणि जघान भुवि रक्षसाम् ।।"},
{"c": "3.261", "n": "43", "i": 18518, "v": "दूषणं च खरं चैव निहत्य सुमहाबलौ । चक्रे क्षेमं पुनर्धीमान्धर्मारण्यं स राघवः ।।"},
{"c": "3.261", "n": "44", "i": 18519, "v": "हतेषु तेषु रक्षःसु ततः शूर्पणखा पुनः । ययौ निकृत्तनासोष्ठी लङ्कां भ्रातुर्निवेशनम् ।।"},
{"c": "3.261", "n": "45", "i": 18520, "v": "ततो रावणमभ्येत्य राक्षसी दुःखमूर्छिता । पपात पादयोर्भ्रातुः संशुष्करुधिरानना ।।"},
{"c": "3.261", "n": "46", "i": 18521, "v": "तां तथा विकृतां दृष्ट्वा रावणः क्रोधमूर्छितः । उत्पपातासनात्क्रुद्धो दन्तैर्दन्तानुपस्पृशन् ।।"},
{"c": "3.261", "n": "47", "i": 18522, "v": "स्वानमात्यान्विसृज्याथ विविक्ते तामुवाच सः । केनास्येवं कृता भद्रे मामचिन्त्यावमन्य च ।।"},
{"c": "3.261", "n": "48", "i": 18523, "v": "कः शूलं तीक्ष्णमासाद्य सर्वगात्रैर्निषेवते । कः शिरस्यग्निमादाय विश्वस्तः स्वपते सुखम् ।।"},
{"c": "3.261", "n": "49", "i": 18524, "v": "आशीविषं घोरतरं पादेन स्पृशतीह कः । सिंहं केसरिणं कश्च दंष्ट्रासु स्पृश्य तिष्ठति ।।"},
{"c": "3.261", "n": "50", "i": 18525, "v": "इत्येवं ब्रुवतस्तस्य स्रोतोभ्यस्तेजसोऽर्चिषः । निश्चेरुर्दह्यतो रात्रौ वृक्षस्येव स्वरन्ध्रतः ।।"},
{"c": "3.261", "n": "51", "i": 18526, "v": "तस्य तत्सर्वमाचख्यौ भगिनी रामविक्रमम् । खरदूषणसंयुक्तं राक्षसानां पराभवम् ।।"},
{"c": "3.261", "n": "52", "i": 18527, "v": "स निश्चित्य ततः कृत्यं स्वसारमुपसान्त्व्य च । ऊर्ध्वमाचक्रमे राजा विधाय नगरे विधिम् ।।"},
{"c": "3.261", "n": "53", "i": 18528, "v": "त्रिकूटं समतिक्रम्य कालपर्वतमेव च । ददर्श मकरावासं गम्भीरोदं महोदधिम् ।।"},
{"c": "3.261", "n": "54", "i": 18529, "v": "तमतीत्याथ गोकर्णमभ्यगच्छद्दशाननः । दयितं स्थानमव्यग्रं शूलपाणेर्महात्मनः ।।"},
{"c": "3.261", "n": "55", "i": 18530, "v": "तत्राभ्यगच्छन्मारीचं पूर्वामात्यं दशाननः । पुरा रामभयादेव तापस्यं समुपाश्रितम् ।।"},
{"c": "3.262", "t": "मार्कण्डेय उवाच ।"},
{"c": "3.262", "n": "1", "i": 18531, "v": "मारीचस्त्वथ संभ्रान्तो दृष्ट्वा रावणमागतम् । पूजयामास सत्कारैः फलमूलादिभिस्तथा ।।"},
{"c": "3.262", "n": "2", "i": 18532, "v": "विश्रान्तं चैनमासीनमन्वासीनः स राक्षसः । उवाच प्रश्रितं वाक्यं वाक्यज्ञो वाक्यकोविदम् ।।"},
{"c": "3.262", "n": "3", "i": 18533, "v": "न ते प्रकृतिमान्वर्णः कच्चित्क्षेमं पुरे तव । कच्चित्प्रकृतयः सर्वा भजन्ते त्वां यथा पुरा ।।"},
{"c": "3.262", "n": "4", "i": 18534, "v": "किमिहागमने चापि कार्यं ते राक्षसेश्वर । कृतमित्येव तद्विद्धि यद्यपि स्यात्सुदुष्करम् ।।"},
{"c": "3.262", "n": "5", "i": 18535, "v": "शशंस रावणस्तस्मै तत्सर्वं रामचेष्टितम् । मारीचस्त्वब्रवीच्छ्रुत्वा समासेनैव रावणम् ।।"},
{"c": "3.262", "n": "6", "i": 18536, "v": "अलं ते राममासाद्य वीर्यज्ञो ह्यस्मि तस्य वै । बाणवेगं हि कस्तस्य शक्तः सोढुं महात्मनः ।।"},
{"c": "3.262", "n": "7", "i": 18537, "v": "प्रव्रज्यायां हि मे हेतुः स एव पुरुषर्षभः । विनाशमुखमेतत्ते केनाख्यातं दुरात्मना ।।"},
{"c": "3.262", "n": "8", "i": 18538, "v": "तमुवाचाथ सक्रोधो रावणः परिभर्त्सयन् । अकुर्वतोऽस्मद्वचनं स्यान्मृत्युरपि ते ध्रुवम् ।।"},
{"c": "3.262", "n": "9", "i": 18539, "v": "मारीचश्चिन्तयामास विशिष्टान्मरणं वरम् । अवश्यं मरणे प्राप्ते करिष्याम्यस्य यन्मतम् ।।"},
{"c": "3.262", "n": "10", "i": 18540, "v": "ततस्तं प्रत्युवाचाथ मारीचो राक्षसेश्वरम् । किं ते साह्यं मया कार्यं करिष्याम्यवशोऽपि तत् ।।"},
{"c": "3.262", "n": "11", "i": 18541, "v": "तमब्रवीद्दशग्रीवो गच्छ सीतां प्रलोभय । रत्नशृङ्गो मृगो भूत्वा रत्नचित्रतनूरुहः ।।"},
{"c": "3.262", "n": "12", "i": 18542, "v": "ध्रुवं सीता समालक्ष्य त्वां रामं चोदयिष्यति । अपक्रान्ते च काकुत्स्थे सीता वश्या भविष्यति ।।"},
{"c": "3.262", "n": "13", "i": 18543, "v": "तामादायापनेष्यामि ततः स न भविष्यति । भार्यावियोगाद्दुर्बुद्धिरेतत्साह्यं कुरुष्व मे ।।"},
{"c": "3.262", "n": "14", "i": 18544, "v": "इत्येवमुक्तो मारीचः कृत्वोदकमथात्मनः । रावणं पुरतो यान्तमन्वगच्छत्सुदुःखितः ।।"},
{"c": "3.262", "n": "15", "i": 18545, "v": "ततस्तस्याश्रमं गत्वा रामस्याक्लिष्टकर्मणः । चक्रतुस्तत्तथा सर्वमुभौ यत्पूर्वमन्त्रितम् ।।"},
{"c": "3.262", "n": "16", "i": 18546, "v": "रावणस्तु यतिर्भूत्वा मुण्डः कुण्डी त्रिदण्डधृक् । मृगश्च भूत्वा मारीचस्तं देशमुपजग्मतुः ।।"},
{"c": "3.262", "n": "17", "i": 18547, "v": "दर्शयामास वैदेहीं मारीचो मृगरूपधृक् । चोदयामास तस्यार्थे सा रामं विधिचोदिता ।।"},
{"c": "3.262", "n": "18", "i": 18548, "v": "रामस्तस्याः प्रियं कुर्वन्धनुरादाय सत्वरः । रक्षार्थे लक्ष्मणं न्यस्य प्रययौ मृगलिप्सया ।।"},
{"c": "3.262", "n": "19", "i": 18549, "v": "स धन्वी बद्धतूणीरः खड्गगोधाङ्गुलित्रवान् । अन्वधावन्मृगं रामो रुद्रस्तारामृगं यथा ।।"},
{"c": "3.262", "n": "20", "i": 18550, "v": "सोऽन्तर्हितः पुनस्तस्य दर्शनं राक्षसो व्रजन् । चकर्ष महदध्वानं रामस्तं बुबुधे ततः ।।"},
{"c": "3.262", "n": "21", "i": 18551, "v": "निशाचरं विदित्वा तं राघवः प्रतिभानवान् । अमोघं शरमादाय जघान मृगरूपिणम् ।।"},
{"c": "3.262", "n": "22", "i": 18552, "v": "स रामबाणाभिहतः कृत्वा रामस्वरं तदा । हा सीते लक्ष्मणेत्येवं चुक्रोशार्तस्वरेण ह ।।"},
{"c": "3.262", "n": "23", "i": 18553, "v": "शुश्राव तस्य वैदेही ततस्तां करुणां गिरम् । सा प्राद्रवद्यतः शब्दस्तामुवाचाथ लक्ष्मणः ।।"},
{"c": "3.262", "n": "24", "i": 18554, "v": "अलं ते शङ्कया भीरु को रामं विषहिष्यति । मुहूर्ताद्द्रक्ष्यसे राममागतं तं शुचिस्मिते ।।"},
{"c": "3.262", "n": "25", "i": 18555, "v": "इत्युक्त्वा सा प्ररुदती पर्यशङ्कत देवरम् । हता वै स्त्रीस्वभावेन शुद्धचारित्रभूषणम् ।।"},
{"c": "3.262", "n": "26", "i": 18556, "v": "सा तं परुषमारब्धा वक्तुं साध्वी पतिव्रता । नैष कालो भवेन्मूढ यं त्वं प्रार्थयसे हृदा ।।"},
{"c": "3.262", "n": "27", "i": 18557, "v": "अप्यहं शस्त्रमादाय हन्यामात्मानमात्मना । पतेयं गिरिशृङ्गाद्वा विशेयं वा हुताशनम् ।।"},
{"c": "3.262", "n": "28", "i": 18558, "v": "रामं भर्तारमुत्सृज्य न त्वहं त्वां कथंचन । निहीनमुपतिष्ठेयं शार्दूली क्रोष्टुकं यथा ।।"},
{"c": "3.262", "n": "29", "i": 18559, "v": "एतादृशं वचः श्रुत्वा लक्ष्मणः प्रियराघवः । पिधाय कर्णौ सद्वृत्तः प्रस्थितो येन राघवः । स रामस्य पदं गृह्य प्रससार धनुर्धरः ।।"},
{"c": "3.262", "n": "30", "i": 18560, "v": "एतस्मिन्नन्तरे रक्षो रावणः प्रत्यदृश्यत । अभव्यो भव्यरूपेण भस्मच्छन्न इवानलः । यतिवेषप्रतिच्छन्नो जिहीर्षुस्तामनिन्दिताम् ।।"},
{"c": "3.262", "n": "31", "i": 18561, "v": "सा तमालक्ष्य संप्राप्तं धर्मज्ञा जनकात्मजा । निमन्त्रयामास तदा फलमूलाशनादिभिः ।।"},
{"c": "3.262", "n": "32", "i": 18562, "v": "अवमन्य स तत्सर्वं स्वरूपं प्रतिपद्य च । सान्त्वयामास वैदेहीमिति राक्षसपुंगवः ।।"},
{"c": "3.262", "n": "33", "i": 18563, "v": "सीते राक्षसराजोऽहं रावणो नाम विश्रुतः । मम लङ्का पुरी नाम्ना रम्या पारे महोदधेः ।।"},
{"c": "3.262", "n": "34", "i": 18564, "v": "तत्र त्वं वरनारीषु शोभिष्यसि मया सह । भार्या मे भव सुश्रोणि तापसं त्यज राघवम् ।।"},
{"c": "3.262", "n": "35", "i": 18565, "v": "एवमादीनि वाक्यानि श्रुत्वा सीताथ जानकी । पिधाय कर्णौ सुश्रोणी मैवमित्यब्रवीद्वचः ।।"},
{"c": "3.262", "n": "36", "i": 18566, "v": "प्रपतेद्द्यौः सनक्षत्रा पृथिवी शकलीभवेत् । शैत्यमग्निरियान्नाहं त्यजेयं रघुनन्दनम् ।।"},
{"c": "3.262", "n": "37", "i": 18567, "v": "कथं हि भिन्नकरटं पद्मिनं वनगोचरम् । उपस्थाय महानागं करेणुः सूकरं स्पृशेत् ।।"},
{"c": "3.262", "n": "38", "i": 18568, "v": "कथं हि पीत्वा माध्वीकं पीत्वा च मधुमाधवीम् । लोभं सौवीरके कुर्यान्नारी काचिदिति स्मरे ।।"},
{"c": "3.262", "n": "39", "i": 18569, "v": "इति सा तं समाभाष्य प्रविवेशाश्रमं पुनः । तामनुद्रुत्य सुश्रोणीं रावणः प्रत्यषेधयत् ।।"},
{"c": "3.262", "n": "40", "i": 18570, "v": "भर्त्सयित्वा तु रूक्षेण स्वरेण गतचेतनाम् । मूर्धजेषु निजग्राह खमुपाचक्रमे ततः ।।"},
{"c": "3.262", "n": "41", "i": 18571, "v": "तां ददर्श तदा गृध्रो जटायुर्गिरिगोचरः । रुदतीं राम रामेति ह्रियमाणां तपस्विनीम् ।।"},
{"c": "3.263", "t": "मार्कण्डेय उवाच ।"},
{"c": "3.263", "n": "1", "i": 18572, "v": "सखा दशरथस्यासीज्जटायुररुणात्मजः । गृध्रराजो महावीर्यः संपातिर्यस्य सोदरः ।।"},
{"c": "3.263", "n": "2", "i": 18573, "v": "स ददर्श तदा सीतां रावणाङ्कगतां स्नुषाम् । क्रोधादभ्यद्रवत्पक्षी रावणं राक्षसेश्वरम् ।।"},
{"c": "3.263", "n": "3", "i": 18574, "v": "अथैनमब्रवीद्गृध्रो मुञ्च मुञ्चेति मैथिलीम् । ध्रियमाणे मयि कथं हरिष्यसि निशाचर । न हि मे मोक्ष्यसे जीवन्यदि नोत्सृजसे वधूम् ।।"},
{"c": "3.263", "n": "4", "i": 18575, "v": "उक्त्वैवं राक्षसेन्द्रं तं चकर्त नखरैर्भृशम् । पक्षतुण्डप्रहारैश्च बहुशो जर्जरीकृतः । चक्षार रुधिरं भूरि गिरिः प्रस्रवणैरिव ।।"},
{"c": "3.263", "n": "5", "i": 18576, "v": "स वध्यमानो गृध्रेण रामप्रियहितैषिणा । खड्गमादाय चिच्छेद भुजौ तस्य पतत्रिणः ।।"},
{"c": "3.263", "n": "6", "i": 18577, "v": "निहत्य गृध्रराजं स छिन्नाभ्रशिखरोपमम् । ऊर्ध्वमाचक्रमे सीतां गृहीत्वाङ्केन राक्षसः ।।"},
{"c": "3.263", "n": "7", "i": 18578, "v": "यत्र यत्र तु वैदेही पश्यत्याश्रममण्डलम् । सरो वा सरितं वापि तत्र मुञ्चति भूषणम् ।।"},
{"c": "3.263", "n": "8", "i": 18579, "v": "सा ददर्श गिरिप्रस्थे पञ्च वानरपुंगवान् । तत्र वासो महद्दिव्यमुत्ससर्ज मनस्विनी ।।"},
{"c": "3.263", "n": "9", "i": 18580, "v": "तत्तेषां वानरेन्द्राणां पपात पवनोद्धुतम् । मध्ये सुपीतं पञ्चानां विद्युन्मेघान्तरे यथा ।।"},
{"c": "3.263", "n": "10", "i": 18581, "v": "एवं हृतायां वैदेह्यां रामो हत्वा महामृगम् । निवृत्तो ददृशे धीमान्भ्रातरं लक्ष्मणं तदा ।।"},
{"c": "3.263", "n": "11", "i": 18582, "v": "कथमुत्सृज्य वैदेहीं वने राक्षससेविते । इत्येवं भ्रातरं दृष्ट्वा प्राप्तोऽसीति व्यगर्हयत् ।।"},
{"c": "3.263", "n": "12", "i": 18583, "v": "मृगरूपधरेणाथ रक्षसा सोऽपकर्षणम् । भ्रातुरागमनं चैव चिन्तयन्पर्यतप्यत ।।"},
{"c": "3.263", "n": "13", "i": 18584, "v": "गर्हयन्नेव रामस्तु त्वरितस्तं समासदत् । अपि जीवति वैदेही नेति पश्यामि लक्ष्मण ।।"},
{"c": "3.263", "n": "14", "i": 18585, "v": "तस्य तत्सर्वमाचख्यौ सीताया लक्ष्मणो वचः । यदुक्तवत्यसदृशं वैदेही पश्चिमं वचः ।।"},
{"c": "3.263", "n": "15", "i": 18586, "v": "दह्यमानेन तु हृदा रामोऽभ्यपतदाश्रमम् । स ददर्श तदा गृध्रं निहतं पर्वतोपमम् ।।"},
{"c": "3.263", "n": "16", "i": 18587, "v": "राक्षसं शङ्कमानस्तु विकृष्य बलवद्धनुः । अभ्यधावत काकुत्स्थस्ततस्तं सहलक्ष्मणः ।।"},
{"c": "3.263", "n": "17", "i": 18588, "v": "स तावुवाच तेजस्वी सहितौ रामलक्ष्मणौ । गृध्रराजोऽस्मि भद्रं वां सखा दशरथस्य ह ।।"},
{"c": "3.263", "n": "18", "i": 18589, "v": "तस्य तद्वचनं श्रुत्वा संगृह्य धनुषी शुभे । कोऽयं पितरमस्माकं नाम्नाहेत्यूचतुश्च तौ ।।"},
{"c": "3.263", "n": "19", "i": 18590, "v": "ततो ददृशतुस्तौ तं छिन्नपक्षद्वयं तथा । तयोः शशंस गृध्रस्तु सीतार्थे रावणाद्वधम् ।।"},
{"c": "3.263", "n": "20", "i": 18591, "v": "अपृच्छद्राघवो गृध्रं रावणः कां दिशं गतः । तस्य गृध्रः शिरःकम्पैराचचक्षे ममार च ।।"},
{"c": "3.263", "n": "21", "i": 18592, "v": "दक्षिणामिति काकुत्स्थो विदित्वास्य तदिङ्गितम् । संस्कारं लम्भयामास सखायं पूजयन्पितुः ।।"},
{"c": "3.263", "n": "22", "i": 18593, "v": "ततो दृष्ट्वाश्रमपदं व्यपविद्धबृसीघटम् । विध्वस्तकलशं शून्यं गोमायुबलसेवितम् ।।"},
{"c": "3.263", "n": "23", "i": 18594, "v": "दुःखशोकसमाविष्टौ वैदेहीहरणार्दितौ । जग्मतुर्दण्डकारण्यं दक्षिणेन परंतपौ ।।"},
{"c": "3.263", "n": "24", "i": 18595, "v": "वने महति तस्मिंस्तु रामः सौमित्रिणा सह । ददर्श मृगयूथानि द्रवमाणानि सर्वशः । शब्दं च घोरं सत्त्वानां दावाग्नेरिव वर्धतः ।।"},
{"c": "3.263", "n": "25", "i": 18596, "v": "अपश्येतां मुहूर्ताच्च कबन्धं घोरदर्शनम् । मेघपर्वतसंकाशं शालस्कन्धं महाभुजम् । उरोगतविशालाक्षं महोदरमहामुखम् ।।"},
{"c": "3.263", "n": "26", "i": 18597, "v": "यदृच्छयाथ तद्रक्षः करे जग्राह लक्ष्मणम् । विषादमगमत्सद्यः सौमित्रिरथ भारत ।।"},
{"c": "3.263", "n": "27", "i": 18598, "v": "स राममभिसंप्रेक्ष्य कृष्यते येन तन्मुखम् । विषण्णश्चाब्रवीद्रामं पश्यावस्थामिमां मम ।।"},
{"c": "3.263", "n": "28", "i": 18599, "v": "हरणं चैव वैदेह्या मम चायमुपप्लवः । राज्यभ्रंशश्च भवतस्तातस्य मरणं तथा ।।"},
{"c": "3.263", "n": "29", "i": 18600, "v": "नाहं त्वां सह वैदेह्या समेतं कोसलागतम् । द्रक्ष्यामि पृथिवीराज्ये पितृपैतामहे स्थितम् ।।"},
{"c": "3.263", "n": "30", "i": 18601, "v": "द्रक्ष्यन्त्यार्यस्य धन्या ये कुशलाजशमीलवैः । अभिषिक्तस्य वदनं सोमं साभ्रलवं यथा ।।"},
{"c": "3.263", "n": "31", "i": 18602, "v": "एवं बहुविधं धीमान्विललाप स लक्ष्मणः । तमुवाचाथ काकुत्स्थः संभ्रमेष्वप्यसंभ्रमः ।।"},
{"c": "3.263", "n": "32", "i": 18603, "v": "मा विषीद नरव्याघ्र नैष कश्चिन्मयि स्थिते । छिन्ध्यस्य दक्षिणं बाहुं छिन्नः सव्यो मया भुजः ।।"},
{"c": "3.263", "n": "33", "i": 18604, "v": "इत्येवं वदता तस्य भुजो रामेण पातितः । खड्गेन भृशतीक्ष्णेन निकृत्तस्तिलकाण्डवत् ।।"},
{"c": "3.263", "n": "34", "i": 18605, "v": "ततोऽस्य दक्षिणं बाहुं खड्गेनाजघ्निवान्बली । सौमित्रिरपि संप्रेक्ष्य भ्रातरं राघवं स्थितम् ।।"},
{"c": "3.263", "n": "35", "i": 18606, "v": "पुनरभ्याहनत्पार्श्वे तद्रक्षो लक्ष्मणो भृशम् । गतासुरपतद्भूमौ कबन्धः सुमहांस्ततः ।।"},
{"c": "3.263", "n": "36", "i": 18607, "v": "तस्य देहाद्विनिःसृत्य पुरुषो दिव्यदर्शनः । ददृशे दिवमास्थाय दिवि सूर्य इव ज्वलन् ।।"},
{"c": "3.263", "n": "37", "i": 18608, "v": "पप्रच्छ रामस्तं वाग्मी कस्त्वं प्रब्रूहि पृच्छतः । कामया किमिदं चित्रमाश्चर्यं प्रतिभाति मे ।।"},
{"c": "3.263", "n": "38", "i": 18609, "v": "तस्याचचक्षे गन्धर्वो विश्वावसुरहं नृप । प्राप्तो ब्रह्मानुशापेन योनिं राक्षससेविताम् ।।"},
{"c": "3.263", "n": "39", "i": 18610, "v": "रावणेन हृता सीता राज्ञा लङ्कानिवासिना । सुग्रीवमभिगच्छस्व स ते साह्यं करिष्यति ।।"},
{"c": "3.263", "n": "40", "i": 18611, "v": "एषा पम्पा शिवजला हंसकारण्डवायुता । ऋश्यमूकस्य शैलस्य संनिकर्षे तटाकिनी ।।"},
{"c": "3.263", "n": "41", "i": 18612, "v": "संवसत्यत्र सुग्रीवश्चतुर्भिः सचिवैः सह । भ्राता वानरराजस्य वालिनो हेममालिनः ।।"},
{"c": "3.263", "n": "42", "i": 18613, "v": "एतावच्छक्यमस्माभिर्वक्तुं द्रष्टासि जानकीम् । ध्रुवं वानरराजस्य विदितो रावणालयः ।।"},
{"c": "3.263", "n": "43", "i": 18614, "v": "इत्युक्त्वान्तर्हितो दिव्यः पुरुषः स महाप्रभः । विस्मयं जग्मतुश्चोभौ तौ वीरौ रामलक्ष्मणौ ।।"},
{"c": "3.264", "t": "मार्कण्डेय उवाच ।"},
{"c": "3.264", "n": "1", "i": 18615, "v": "ततोऽविदूरे नलिनीं प्रभूतकमलोत्पलाम् । सीताहरणदुःखार्तः पम्पां रामः समासदत् ।।"},
{"c": "3.264", "n": "2", "i": 18616, "v": "मारुतेन सुशीतेन सुखेनामृतगन्धिना । सेव्यमानो वने तस्मिञ्जगाम मनसा प्रियाम् ।।"},
{"c": "3.264", "n": "3", "i": 18617, "v": "विललाप स राजेन्द्रस्तत्र कान्तामनुस्मरन् । कामबाणाभिसंतप्तः सौमित्रिस्तमथाब्रवीत् ।।"},
{"c": "3.264", "n": "4", "i": 18618, "v": "न त्वामेवंविधो भावः स्प्रष्टुमर्हति मानद । आत्मवन्तमिव व्याधिः पुरुषं वृद्धशीलिनम् ।।"},
{"c": "3.264", "n": "5", "i": 18619, "v": "प्रवृत्तिरुपलब्धा ते वैदेह्या रावणस्य च । तां त्वं पुरुषकारेण बुद्ध्या चैवोपपादय ।।"},
{"c": "3.264", "n": "6", "i": 18620, "v": "अभिगच्छाव सुग्रीवं शैलस्थं हरिपुंगवम् । मयि शिष्ये च भृत्ये च सहाये च समाश्वस ।।"},
{"c": "3.264", "n": "7", "i": 18621, "v": "एवं बहुविधैर्वाक्यैर्लक्ष्मणेन स राघवः । उक्तः प्रकृतिमापेदे कार्ये चानन्तरोऽभवत् ।।"},
{"c": "3.264", "n": "8", "i": 18622, "v": "निषेव्य वारि पम्पायास्तर्पयित्वा पितॄनपि । प्रतस्थतुरुभौ वीरौ भ्रातरौ रामलक्ष्मणौ ।।"},
{"c": "3.264", "n": "9", "i": 18623, "v": "तावृश्यमूकमभ्येत्य बहुमूलफलं गिरिम् । गिर्यग्रे वानरान्पञ्च वीरौ ददृशतुस्तदा ।।"},
{"c": "3.264", "n": "10", "i": 18624, "v": "सुग्रीवः प्रेषयामास सचिवं वानरं तयोः । बुद्धिमन्तं हनूमन्तं हिमवन्तमिव स्थितम् ।।"},
{"c": "3.264", "n": "11", "i": 18625, "v": "तेन संभाष्य पूर्वं तौ सुग्रीवमभिजग्मतुः । सख्यं वानरराजेन चक्रे रामस्ततो नृप ।।"},
{"c": "3.264", "n": "12", "i": 18626, "v": "तद्वासो दर्शयामासुस्तस्य कार्ये निवेदिते । वानराणां तु यत्सीता ह्रियमाणाभ्यवासृजत् ।।"},
{"c": "3.264", "n": "13", "i": 18627, "v": "तत्प्रत्ययकरं लब्ध्वा सुग्रीवं प्लवगाधिपम् । पृथिव्यां वानरैश्वर्ये स्वयं रामोऽभ्यषेचयत् ।।"},
{"c": "3.264", "n": "14", "i": 18628, "v": "प्रतिजज्ञे च काकुत्स्थः समरे वालिनो वधम् । सुग्रीवश्चापि वैदेह्याः पुनरानयनं नृप ।।"},
{"c": "3.264", "n": "15", "i": 18629, "v": "इत्युक्त्वा समयं कृत्वा विश्वास्य च परस्परम् । अभ्येत्य सर्वे किष्किन्धां तस्थुर्युद्धाभिकाङ्क्षिणः ।।"},
{"c": "3.264", "n": "16", "i": 18630, "v": "सुग्रीवः प्राप्य किष्किन्धां ननादौघनिभस्वनः । नास्य तन्ममृषे वाली तं तारा प्रत्यषेधयत् ।।"},
{"c": "3.264", "n": "17", "i": 18631, "v": "यथा नदति सुग्रीवो बलवानेष वानरः । मन्ये चाश्रयवान्प्राप्तो न त्वं निर्गन्तुमर्हसि ।।"},
{"c": "3.264", "n": "18", "i": 18632, "v": "हेममाली ततो वाली तारां ताराधिपाननाम् । प्रोवाच वचनं वाग्मी तां वानरपतिः पतिः ।।"},
{"c": "3.264", "n": "19", "i": 18633, "v": "सर्वभूतरुतज्ञा त्वं पश्य बुद्ध्या समन्विता । केनापाश्रयवान्प्राप्तो ममैष भ्रातृगन्धिकः ।।"},
{"c": "3.264", "n": "20", "i": 18634, "v": "चिन्तयित्वा मुहूर्तं तु तारा ताराधिपप्रभा । पतिमित्यब्रवीत्प्राज्ञा शृणु सर्वं कपीश्वर ।।"},
{"c": "3.264", "n": "21", "i": 18635, "v": "हृतदारो महासत्त्वो रामो दशरथात्मजः । तुल्यारिमित्रतां प्राप्तः सुग्रीवेण धनुर्धरः ।।"},
{"c": "3.264", "n": "22", "i": 18636, "v": "भ्राता चास्य महाबाहुः सौमित्रिरपराजितः । लक्ष्मणो नाम मेधावी स्थितः कार्यार्थसिद्धये ।।"},
{"c": "3.264", "n": "23", "i": 18637, "v": "मैन्दश्च द्विविदश्चैव हनूमांश्चानिलात्मजः । जाम्बवानृक्षराजश्च सुग्रीवसचिवाः स्थिताः ।।"},
{"c": "3.264", "n": "24", "i": 18638, "v": "सर्व एते महात्मानो बुद्धिमन्तो महाबलाः । अलं तव विनाशाय रामवीर्यव्यपाश्रयात् ।।"},
{"c": "3.264", "n": "25", "i": 18639, "v": "तस्यास्तदाक्षिप्य वचो हितमुक्तं कपीश्वरः । पर्यशङ्कत तामीर्षुः सुग्रीवगतमानसाम् ।।"},
{"c": "3.264", "n": "26", "i": 18640, "v": "तारां परुषमुक्त्वा स निर्जगाम गुहामुखात् । स्थितं माल्यवतोऽभ्याशे सुग्रीवं सोऽभ्यभाषत ।।"},
{"c": "3.264", "n": "27", "i": 18641, "v": "असकृत्त्वं मया मूढ निर्जितो जीवितप्रियः । मुक्तो ज्ञातिरिति ज्ञात्वा का त्वरा मरणे पुनः ।।"},
{"c": "3.264", "n": "28", "i": 18642, "v": "इत्युक्तः प्राह सुग्रीवो भ्रातरं हेतुमद्वचः । प्राप्तकालममित्रघ्नो रामं संबोधयन्निव ।।"},
{"c": "3.264", "n": "29", "i": 18643, "v": "हृतदारस्य मे राजन्हृतराज्यस्य च त्वया । किं नु जीवितसामर्थ्यमिति विद्धि समागतम् ।।"},
{"c": "3.264", "n": "30", "i": 18644, "v": "एवमुक्त्वा बहुविधं ततस्तौ संनिपेततुः । समरे वालिसुग्रीवौ शालतालशिलायुधौ ।।"},
{"c": "3.264", "n": "31", "i": 18645, "v": "उभौ जघ्नतुरन्योन्यमुभौ भूमौ निपेततुः । उभौ ववल्गतुश्चित्रं मुष्टिभिश्च निजघ्नतुः ।।"},
{"c": "3.264", "n": "32", "i": 18646, "v": "उभौ रुधिरसंसिक्तौ नखदन्तपरिक्षतौ । शुशुभाते तदा वीरौ पुष्पिताविव किंशुकौ ।।"},
{"c": "3.264", "n": "33", "i": 18647, "v": "न विशेषस्तयोर्युद्धे तदा कश्चन दृश्यते । सुग्रीवस्य तदा मालां हनूमान्कण्ठ आसजत् ।।"},
{"c": "3.264", "n": "34", "i": 18648, "v": "स मालया तदा वीरः शुशुभे कण्ठसक्तया । श्रीमानिव महाशैलो मलयो मेघमालया ।।"},
{"c": "3.264", "n": "35", "i": 18649, "v": "कृतचिह्नं तु सुग्रीवं रामो दृष्ट्वा महाधनुः । विचकर्ष धनुःश्रेष्ठं वालिमुद्दिश्य लक्ष्यवत् ।।"},
{"c": "3.264", "n": "36", "i": 18650, "v": "विस्फारस्तस्य धनुषो यन्त्रस्येव तदा बभौ । वितत्रास तदा वाली शरेणाभिहतो हृदि ।।"},
{"c": "3.264", "n": "37", "i": 18651, "v": "स भिन्नमर्माभिहतो वक्त्राच्छोणितमुद्वमन् । ददर्शावस्थितं राममारात्सौमित्रिणा सह ।।"},
{"c": "3.264", "n": "38", "i": 18652, "v": "गर्हयित्वा स काकुत्स्थं पपात भुवि मूर्छितः । तारा ददर्श तं भूमौ तारापतिमिव च्युतम् ।।"},
{"c": "3.264", "n": "39", "i": 18653, "v": "हते वालिनि सुग्रीवः किष्किन्धां प्रत्यपद्यत । तां च तारापतिमुखीं तारां निपतितेश्वराम् ।।"},
{"c": "3.264", "n": "40", "i": 18654, "v": "रामस्तु चतुरो मासान्पृष्ठे माल्यवतः शुभे । निवासमकरोद्धीमान्सुग्रीवेणाभ्युपस्थितः ।।"},
{"c": "3.264", "n": "41", "i": 18655, "v": "रावणोऽपि पुरीं गत्वा लङ्कां कामबलात्कृतः । सीतां निवेशयामास भवने नन्दनोपमे । अशोकवनिकाभ्याशे तापसाश्रमसंनिभे ।।"},
{"c": "3.264", "n": "42", "i": 18656, "v": "भर्तृस्मरणतन्वङ्गी तापसीवेषधारिणी । उपवासतपःशीला तत्र सा पृथुलेक्षणा । उवास दुःखवसतीः फलमूलकृताशना ।।"},
{"c": "3.264", "n": "43", "i": 18657, "v": "दिदेश राक्षसीस्तत्र रक्षणे राक्षसाधिपः । प्रासासिशूलपरशुमुद्गरालातधारिणीः ।।"},
{"c": "3.264", "n": "44", "i": 18658, "v": "द्व्यक्षीं त्र्यक्षीं ललाटाक्षीं दीर्घजिह्वामजिह्विकाम् । त्रिस्तनीमेकपादां च त्रिजटामेकलोचनाम् ।।"},
{"c": "3.264", "n": "45", "i": 18659, "v": "एताश्चान्याश्च दीप्ताक्ष्यः करभोत्कटमूर्धजाः । परिवार्यासते सीतां दिवारात्रमतन्द्रिताः ।।"},
{"c": "3.264", "n": "46", "i": 18660, "v": "तास्तु तामायतापाङ्गीं पिशाच्यो दारुणस्वनाः । तर्जयन्ति सदा रौद्राः परुषव्यञ्जनाक्षराः ।।"},
{"c": "3.264", "n": "47", "i": 18661, "v": "खादाम पाटयामैनां तिलशः प्रविभज्य ताम् । येयं भर्तारमस्माकमवमन्येह जीवति ।।"},
{"c": "3.264", "n": "48", "i": 18662, "v": "इत्येवं परिभर्त्सन्तीस्त्रास्यमाना पुनः पुनः । भर्तृशोकसमाविष्टा निःश्वस्येदमुवाच ताः ।।"},
{"c": "3.264", "n": "49", "i": 18663, "v": "आर्याः खादत मां शीघ्रं न मे लोभोऽस्ति जीविते । विना तं पुण्डरीकाक्षं नीलकुञ्चितमूर्धजम् ।।"},
{"c": "3.264", "n": "50", "i": 18664, "v": "अप्येवाहं निराहारा जीवितप्रियवर्जिता । शोषयिष्यामि गात्राणि व्याली तालगता यथा ।।"},
{"c": "3.264", "n": "51", "i": 18665, "v": "न त्वन्यमभिगच्छेयं पुमांसं राघवादृते । इति जानीत सत्यं मे क्रियतां यदनन्तरम् ।।"},
{"c": "3.264", "n": "52", "i": 18666, "v": "तस्यास्तद्वचनं श्रुत्वा राक्षस्यस्ताः खरस्वनाः । आख्यातुं राक्षसेन्द्राय जग्मुस्तत्सर्वमादितः ।।"},
{"c": "3.264", "n": "53", "i": 18667, "v": "गतासु तासु सर्वासु त्रिजटा नाम राक्षसी । सान्त्वयामास वैदेहीं धर्मज्ञा प्रियवादिनी ।।"},
{"c": "3.264", "n": "54", "i": 18668, "v": "सीते वक्ष्यामि ते किंचिद्विश्वासं कुरु मे सखि । भयं ते व्येतु वामोरु शृणु चेदं वचो मम ।।"},
{"c": "3.264", "n": "55", "i": 18669, "v": "अविन्ध्यो नाम मेधावी वृद्धो राक्षसपुंगवः । स रामस्य हितान्वेषी त्वदर्थे हि स मावदत् ।।"},
{"c": "3.264", "n": "56", "i": 18670, "v": "सीता मद्वचनाद्वाच्या समाश्वास्य प्रसाद्य च । भर्ता ते कुशली रामो लक्ष्मणानुगतो बली ।।"},
{"c": "3.264", "n": "57", "i": 18671, "v": "सख्यं वानरराजेन शक्रप्रतिमतेजसा । कृतवान्राघवः श्रीमांस्त्वदर्थे च समुद्यतः ।।"},
{"c": "3.264", "n": "58", "i": 18672, "v": "मा च तेऽस्तु भयं भीरु रावणाल्लोकगर्हितात् । नलकूबरशापेन रक्षिता ह्यस्यनिन्दिते ।।"},
{"c": "3.264", "n": "59", "i": 18673, "v": "शप्तो ह्येष पुरा पापो वधूं रम्भां परामृशन् । न शक्तो विवशां नारीमुपैतुमजितेन्द्रियः ।।"},
{"c": "3.264", "n": "60", "i": 18674, "v": "क्षिप्रमेष्यति ते भर्ता सुग्रीवेणाभिरक्षितः । सौमित्रिसहितो धीमांस्त्वां चेतो मोक्षयिष्यति ।।"},
{"c": "3.264", "n": "61", "i": 18675, "v": "स्वप्ना हि सुमहाघोरा दृष्टा मेऽनिष्टदर्शनाः । विनाशायास्य दुर्बुद्धेः पौलस्त्यकुलघातिनः ।।"},
{"c": "3.264", "n": "62", "i": 18676, "v": "दारुणो ह्येष दुष्टात्मा क्षुद्रकर्मा निशाचरः । स्वभावाच्छीलदोषेण सर्वेषां भयवर्धनः ।।"},
{"c": "3.264", "n": "63", "i": 18677, "v": "स्पर्धते सर्वदेवैर्यः कालोपहतचेतनः । मया विनाशलिङ्गानि स्वप्ने दृष्टानि तस्य वै ।।"},
{"c": "3.264", "n": "64", "i": 18678, "v": "तैलाभिषिक्तो विकचो मज्जन्पङ्के दशाननः । असकृत्खरयुक्ते तु रथे नृत्यन्निव स्थितः ।।"},
{"c": "3.264", "n": "65", "i": 18679, "v": "कुम्भकर्णादयश्चेमे नग्नाः पतितमूर्धजाः । कृष्यन्ते दक्षिणामाशां रक्तमाल्यानुलेपनाः ।।"},
{"c": "3.264", "n": "66", "i": 18680, "v": "श्वेतातपत्रः सोष्णीषः शुक्लमाल्यविभूषणः । श्वेतपर्वतमारूढ एक एव विभीषणः ।।"},
{"c": "3.264", "n": "67", "i": 18681, "v": "सचिवाश्चास्य चत्वारः शुक्लमाल्यानुलेपनाः । श्वेतपर्वतमारूढा मोक्ष्यन्तेऽस्मान्महाभयात् ।।"},
{"c": "3.264", "n": "68", "i": 18682, "v": "रामस्यास्त्रेण पृथिवी परिक्षिप्ता ससागरा । यशसा पृथिवीं कृत्स्नां पूरयिष्यति ते पतिः ।।"},
{"c": "3.264", "n": "69", "i": 18683, "v": "अस्थिसंचयमारूढो भुञ्जानो मधुपायसम् । लक्ष्मणश्च मया दृष्टो निरीक्षन्सर्वतो दिशः ।।"},
{"c": "3.264", "n": "70", "i": 18684, "v": "रुदती रुधिरार्द्राङ्गी व्याघ्रेण परिरक्षिता । असकृत्त्वं मया दृष्टा गच्छन्ती दिशमुत्तराम् ।।"},
{"c": "3.264", "n": "71", "i": 18685, "v": "हर्षमेष्यसि वैदेहि क्षिप्रं भर्तृसमन्विता । राघवेण सह भ्रात्रा सीते त्वमचिरादिव ।।"},
{"c": "3.264", "n": "72", "i": 18686, "v": "इति सा मृगशावाक्षी तच्छ्रुत्वा त्रिजटावचः । बभूवाशावती बाला पुनर्भर्तृसमागमे ।।"},
{"c": "3.264", "n": "73", "i": 18687, "v": "यावदभ्यागता रौद्राः पिशाच्यस्ताः सुदारुणाः । ददृशुस्तां त्रिजटया सहासीनां यथा पुरा ।।"},
{"c": "3.265", "t": "मार्कण्डेय उवाच ।"},
{"c": "3.265", "n": "1", "i": 18688, "v": "ततस्तां भर्तृशोकार्तां दीनां मलिनवाससम् । मणिशेषाभ्यलंकारां रुदतीं च पतिव्रताम् ।।"},
{"c": "3.265", "n": "2", "i": 18689, "v": "राक्षसीभिरुपास्यन्तीं समासीनां शिलातले । रावणः कामबाणार्तो ददर्शोपससर्प च ।।"},
{"c": "3.265", "n": "3", "i": 18690, "v": "देवदानवगन्धर्वयक्षकिंपुरुषैर्युधि । अजितोऽशोकवनिकां ययौ कन्दर्पमोहितः ।।"},
{"c": "3.265", "n": "4", "i": 18691, "v": "दिव्याम्बरधरः श्रीमान्सुमृष्टमणिकुण्डलः । विचित्रमाल्यमुकुटो वसन्त इव मूर्तिमान् ।।"},
{"c": "3.265", "n": "5", "i": 18692, "v": "स कल्पवृक्षसदृशो यत्नादपि विभूषितः । श्मशानचैत्यद्रुमवद्भूषितोऽपि भयंकरः ।।"},
{"c": "3.265", "n": "6", "i": 18693, "v": "स तस्यास्तनुमध्यायाः समीपे रजनीचरः । ददृशे रोहिणीमेत्य शनैश्चर इव ग्रहः ।।"},
{"c": "3.265", "n": "7", "i": 18694, "v": "स तामामन्त्र्य सुश्रोणीं पुष्पकेतुशराहतः । इदमित्यब्रवीद्बालां त्रस्तां रौहीमिवाबलाम् ।।"},
{"c": "3.265", "n": "8", "i": 18695, "v": "सीते पर्याप्तमेतावत्कृतो भर्तुरनुग्रहः । प्रसादं कुरु तन्वङ्गि क्रियतां परिकर्म ते ।।"},
{"c": "3.265", "n": "9", "i": 18696, "v": "भजस्व मां वरारोहे महार्हाभरणाम्बरा । भव मे सर्वनारीणामुत्तमा वरवर्णिनि ।।"},
{"c": "3.265", "n": "10", "i": 18697, "v": "सन्ति मे देवकन्याश्च राजर्षीणां तथाङ्गनाः । सन्ति दानवकन्याश्च दैत्यानां चापि योषितः ।।"},
{"c": "3.265", "n": "11", "i": 18698, "v": "चतुर्दश पिशाचानां कोट्यो मे वचने स्थिताः । द्विस्तावत्पुरुषादानां रक्षसां भीमकर्मणाम् ।।"},
{"c": "3.265", "n": "12", "i": 18699, "v": "ततो मे त्रिगुणा यक्षा ये मद्वचनकारिणः । केचिदेव धनाध्यक्षं भ्रातरं मे समाश्रिताः ।।"},
{"c": "3.265", "n": "13", "i": 18700, "v": "गन्धर्वाप्सरसो भद्रे मामापानगतं सदा । उपतिष्ठन्ति वामोरु यथैव भ्रातरं मम ।।"},
{"c": "3.265", "n": "14", "i": 18701, "v": "पुत्रोऽहमपि विप्रर्षेः साक्षाद्विश्रवसो मुनेः । पञ्चमो लोकपालानामिति मे प्रथितं यशः ।।"},
{"c": "3.265", "n": "15", "i": 18702, "v": "दिव्यानि भक्ष्यभोज्यानि पानानि विविधानि च । यथैव त्रिदशेशस्य तथैव मम भामिनि ।।"},
{"c": "3.265", "n": "16", "i": 18703, "v": "क्षीयतां दुष्कृतं कर्म वनवासकृतं तव । भार्या मे भव सुश्रोणि यथा मन्दोदरी तथा ।।"},
{"c": "3.265", "n": "17", "i": 18704, "v": "इत्युक्ता तेन वैदेही परिवृत्य शुभानना । तृणमन्तरतः कृत्वा तमुवाच निशाचरम् ।।"},
{"c": "3.265", "n": "18", "i": 18705, "v": "अशिवेनातिवामोरूरजस्रं नेत्रवारिणा । स्तनावपतितौ बाला सहितावभिवर्षती । उवाच वाक्यं तं क्षुद्रं वैदेही पतिदेवता ।।"},
{"c": "3.265", "n": "19", "i": 18706, "v": "असकृद्वदतो वाक्यमीदृशं राक्षसेश्वर । विषादयुक्तमेतत्ते मया श्रुतमभाग्यया ।।"},
{"c": "3.265", "n": "20", "i": 18707, "v": "तद्भद्रसुख भद्रं ते मानसं विनिवर्त्यताम् । परदारास्म्यलभ्या च सततं च पतिव्रता ।।"},
{"c": "3.265", "n": "21", "i": 18708, "v": "न चैवोपयिकी भार्या मानुषी कृपणा तव । विवशां धर्षयित्वा च कां त्वं प्रीतिमवाप्स्यसि ।।"},
{"c": "3.265", "n": "22", "i": 18709, "v": "प्रजापतिसमो विप्रो ब्रह्मयोनिः पिता तव । न च पालयसे धर्मं लोकपालसमः कथम् ।।"},
{"c": "3.265", "n": "23", "i": 18710, "v": "भ्रातरं राजराजानं महेश्वरसखं प्रभुम् । धनेश्वरं व्यपदिशन्कथं त्विह न लज्जसे ।।"},
{"c": "3.265", "n": "24", "i": 18711, "v": "इत्युक्त्वा प्रारुदत्सीता कम्पयन्ती पयोधरौ । शिरोधरां च तन्वङ्गी मुखं प्रच्छाद्य वाससा ।।"},
{"c": "3.265", "n": "25", "i": 18712, "v": "तस्या रुदत्या भामिन्या दीर्घा वेणी सुसंयता । ददृशे स्वसिता स्निग्धा काली व्यालीव मूर्धनि ।।"},
{"c": "3.265", "n": "26", "i": 18713, "v": "तच्छ्रुत्वा रावणो वाक्यं सीतयोक्तं सुनिष्ठुरम् । प्रत्याख्यातोऽपि दुर्मेधाः पुनरेवाब्रवीद्वचः ।।"},
{"c": "3.265", "n": "27", "i": 18714, "v": "काममङ्गानि मे सीते दुनोतु मकरध्वजः । न त्वामकामां सुश्रोणीं समेष्ये चारुहासिनीम् ।।"},
{"c": "3.265", "n": "28", "i": 18715, "v": "किं नु शक्यं मया कर्तुं यत्त्वमद्यापि मानुषम् । आहारभूतमस्माकं राममेवानुरुध्यसे ।।"},
{"c": "3.265", "n": "29", "i": 18716, "v": "इत्युक्त्वा तामनिन्द्याङ्गीं स राक्षसगणेश्वरः । तत्रैवान्तर्हितो भूत्वा जगामाभिमतां दिशम् ।।"},
{"c": "3.265", "n": "30", "i": 18717, "v": "राक्षसीभिः परिवृता वैदेही शोककर्शिता । सेव्यमाना त्रिजटया तत्रैव न्यवसत्तदा ।।"},
{"c": "3.266", "t": "मार्कण्डेय उवाच ।"},
{"c": "3.266", "n": "1", "i": 18718, "v": "राघवस्तु ससौमित्रिः सुग्रीवेणाभिपालितः । वसन्माल्यवतः पृष्ठे ददर्श विमलं नभः ।।"},
{"c": "3.266", "n": "2", "i": 18719, "v": "स दृष्ट्वा विमले व्योम्नि निर्मलं शशलक्षणम् । ग्रहनक्षत्रताराभिरनुयातममित्रहा ।।"},
{"c": "3.266", "n": "3", "i": 18720, "v": "कुमुदोत्पलपद्मानां गन्धमादाय वायुना । महीधरस्थः शीतेन सहसा प्रतिबोधितः ।।"},
{"c": "3.266", "n": "4", "i": 18721, "v": "प्रभाते लक्ष्मणं वीरमभ्यभाषत दुर्मनाः । सीतां संस्मृत्य धर्मात्मा रुद्धां राक्षसवेश्मनि ।।"},
{"c": "3.266", "n": "5", "i": 18722, "v": "गच्छ लक्ष्मण जानीहि किष्किन्धायां कपीश्वरम् । प्रमत्तं ग्राम्यधर्मेषु कृतघ्नं स्वार्थपण्डितम् ।।"},
{"c": "3.266", "n": "6", "i": 18723, "v": "योऽसौ कुलाधमो मूढो मया राज्येऽभिषेचितः । सर्ववानरगोपुच्छा यमृक्षाश्च भजन्ति वै ।।"},
{"c": "3.266", "n": "7", "i": 18724, "v": "यदर्थं निहतो वाली मया रघुकुलोद्वह । त्वया सह महाबाहो किष्किन्धोपवने तदा ।।"},
{"c": "3.266", "n": "8", "i": 18725, "v": "कृतघ्नं तमहं मन्ये वानरापसदं भुवि । यो मामेवंगतो मूढो न जानीतेऽद्य लक्ष्मण ।।"},
{"c": "3.266", "n": "9", "i": 18726, "v": "असौ मन्ये न जानीते समयप्रतिपादनम् । कृतोपकारं मां नूनमवमन्याल्पया धिया ।।"},
{"c": "3.266", "n": "10", "i": 18727, "v": "यदि तावदनुद्युक्तः शेते कामसुखात्मकः । नेतव्यो वालिमार्गेण सर्वभूतगतिं त्वया ।।"},
{"c": "3.266", "n": "11", "i": 18728, "v": "अथापि घटतेऽस्माकमर्थे वानरपुंगवः । तमादायैहि काकुत्स्थ त्वरावान्भव मा चिरम् ।।"},
{"c": "3.266", "n": "12", "i": 18729, "v": "इत्युक्तो लक्ष्मणो भ्रात्रा गुरुवाक्यहिते रतः । प्रतस्थे रुचिरं गृह्य समार्गणगुणं धनुः । किष्किन्धाद्वारमासाद्य प्रविवेशानिवारितः ।।"},
{"c": "3.266", "n": "13", "i": 18730, "v": "सक्रोध इति तं मत्वा राजा प्रत्युद्ययौ हरिः । तं सदारो विनीतात्मा सुग्रीवः प्लवगाधिपः । पूजया प्रतिजग्राह प्रीयमाणस्तदर्हया ।।"},
{"c": "3.266", "n": "14", "i": 18731, "v": "तमब्रवीद्रामवचः सौमित्रिरकुतोभयः । स तत्सर्वमशेषेण श्रुत्वा प्रह्वः कृताञ्जलिः ।।"},
{"c": "3.266", "n": "15", "i": 18732, "v": "सभृत्यदारो राजेन्द्र सुग्रीवो वानराधिपः । इदमाह वचः प्रीतो लक्ष्मणं नरकुञ्जरम् ।।"},
{"c": "3.266", "n": "16", "i": 18733, "v": "नास्मि लक्ष्मण दुर्मेधा न कृतघ्नो न निर्घृणः । श्रूयतां यः प्रयत्नो मे सीतापर्येषणे कृतः ।।"},
{"c": "3.266", "n": "17", "i": 18734, "v": "दिशः प्रस्थापिताः सर्वे विनीता हरयो मया । सर्वेषां च कृतः कालो मासेनागमनं पुनः ।।"},
{"c": "3.266", "n": "18", "i": 18735, "v": "यैरियं सवना साद्रिः सपुरा सागराम्बरा । विचेतव्या मही वीर सग्रामनगराकरा ।।"},
{"c": "3.266", "n": "19", "i": 18736, "v": "स मासः पञ्चरात्रेण पूर्णो भवितुमर्हति । ततः श्रोष्यसि रामेण सहितः सुमहत्प्रियम् ।।"},
{"c": "3.266", "n": "20", "i": 18737, "v": "इत्युक्तो लक्ष्मणस्तेन वानरेन्द्रेण धीमता । त्यक्त्वा रोषमदीनात्मा सुग्रीवं प्रत्यपूजयत् ।।"},
{"c": "3.266", "n": "21", "i": 18738, "v": "स रामं सहसुग्रीवो माल्यवत्पृष्ठमास्थितम् । अभिगम्योदयं तस्य कार्यस्य प्रत्यवेदयत् ।।"},
{"c": "3.266", "n": "22", "i": 18739, "v": "इत्येवं वानरेन्द्रास्ते समाजग्मुः सहस्रशः । दिशस्तिस्रो विचित्याथ न तु ये दक्षिणां गताः ।।"},
{"c": "3.266", "n": "23", "i": 18740, "v": "आचख्युस्ते तु रामाय महीं सागरमेखलाम् । विचितां न तु वैदेह्या दर्शनं रावणस्य वा ।।"},
{"c": "3.266", "n": "24", "i": 18741, "v": "गतास्तु दक्षिणामाशां ये वै वानरपुंगवाः । आशावांस्तेषु काकुत्स्थः प्राणानार्तोऽप्यधारयत् ।।"},
{"c": "3.266", "n": "25", "i": 18742, "v": "द्विमासोपरमे काले व्यतीते प्लवगास्ततः । सुग्रीवमभिगम्येदं त्वरिता वाक्यमब्रुवन् ।।"},
{"c": "3.266", "n": "26", "i": 18743, "v": "रक्षितं वालिना यत्तत्स्फीतं मधुवनं महत् । त्वया च प्लवगश्रेष्ठ तद्भुङ्क्ते पवनात्मजः ।।"},
{"c": "3.266", "n": "27", "i": 18744, "v": "वालिपुत्रोऽङ्गदश्चैव ये चान्ये प्लवगर्षभाः । विचेतुं दक्षिणामाशां राजन्प्रस्थापितास्त्वया ।।"},
{"c": "3.266", "n": "28", "i": 18745, "v": "तेषां तं प्रणयं श्रुत्वा मेने स कृतकृत्यताम् । कृतार्थानां हि भृत्यानामेतद्भवति चेष्टितम् ।।"},
{"c": "3.266", "n": "29", "i": 18746, "v": "स तद्रामाय मेधावी शशंस प्लवगर्षभः । रामश्चाप्यनुमानेन मेने दृष्टां तु मैथिलीम् ।।"},
{"c": "3.266", "n": "30", "i": 18747, "v": "हनूमत्प्रमुखाश्चापि विश्रान्तास्ते प्लवंगमाः । अभिजग्मुर्हरीन्द्रं तं रामलक्ष्मणसंनिधौ ।।"},
{"c": "3.266", "n": "31", "i": 18748, "v": "गतिं च मुखवर्णं च दृष्ट्वा रामो हनूमतः । अगमत्प्रत्ययं भूयो दृष्टा सीतेति भारत ।।"},
{"c": "3.266", "n": "32", "i": 18749, "v": "हनूमत्प्रमुखास्ते तु वानराः पूर्णमानसाः । प्रणेमुर्विधिवद्रामं सुग्रीवं लक्ष्मणं तथा ।।"},
{"c": "3.266", "n": "33", "i": 18750, "v": "तानुवाचागतान्रामः प्रगृह्य सशरं धनुः । अपि मां जीवयिष्यध्वमपि वः कृतकृत्यता ।।"},
{"c": "3.266", "n": "34", "i": 18751, "v": "अपि राज्यमयोध्यायां कारयिष्याम्यहं पुनः । निहत्य समरे शत्रूनाहृत्य जनकात्मजाम् ।।"},
{"c": "3.266", "n": "35", "i": 18752, "v": "अमोक्षयित्वा वैदेहीमहत्वा च रिपून्रणे । हृतदारोऽवधूतश्च नाहं जीवितुमुत्सहे ।।"},
{"c": "3.266", "n": "36", "i": 18753, "v": "इत्युक्तवचनं रामं प्रत्युवाचानिलात्मजः । प्रियमाख्यामि ते राम दृष्टा सा जानकी मया ।।"},
{"c": "3.266", "n": "37", "i": 18754, "v": "विचित्य दक्षिणामाशां सपर्वतवनाकराम् । श्रान्ताः काले व्यतीते स्म दृष्टवन्तो महागुहाम् ।।"},
{"c": "3.266", "n": "38", "i": 18755, "v": "प्रविशामो वयं तां तु बहुयोजनमायताम् । अन्धकारां सुविपिनां गहनां कीटसेविताम् ।।"},
{"c": "3.266", "n": "39", "i": 18756, "v": "गत्वा सुमहदध्वानमादित्यस्य प्रभां ततः । दृष्टवन्तः स्म तत्रैव भवनं दिव्यमन्तरा ।।"},
{"c": "3.266", "n": "40", "i": 18757, "v": "मयस्य किल दैत्यस्य तदासीद्वेश्म राघव । तत्र प्रभावती नाम तपोऽतप्यत तापसी ।।"},
{"c": "3.266", "n": "41", "i": 18758, "v": "तया दत्तानि भोज्यानि पानानि विविधानि च । भुक्त्वा लब्धबलाः सन्तस्तयोक्तेन पथा ततः ।।"},
{"c": "3.266", "n": "42", "i": 18759, "v": "निर्याय तस्मादुद्देशात्पश्यामो लवणाम्भसः । समीपे सह्यमलयौ दर्दुरं च महागिरिम् ।।"},
{"c": "3.266", "n": "43", "i": 18760, "v": "ततो मलयमारुह्य पश्यन्तो वरुणालयम् । विषण्णा व्यथिताः खिन्ना निराशा जीविते भृशम् ।।"},
{"c": "3.266", "n": "44", "i": 18761, "v": "अनेकशतविस्तीर्णं योजनानां महोदधिम् । तिमिनक्रझषावासं चिन्तयन्तः सुदुःखिताः ।।"},
{"c": "3.266", "n": "45", "i": 18762, "v": "तत्रानशनसंकल्पं कृत्वासीना वयं तदा । ततः कथान्ते गृध्रस्य जटायोरभवत्कथा ।।"},
{"c": "3.266", "n": "46", "i": 18763, "v": "ततः पर्वतशृङ्गाभं घोररूपं भयावहम् । पक्षिणं दृष्टवन्तः स्म वैनतेयमिवापरम् ।।"},
{"c": "3.266", "n": "47", "i": 18764, "v": "सोऽस्मानतर्कयद्भोक्तुमथाभ्येत्य वचोऽब्रवीत् । भोः क एष मम भ्रातुर्जटायोः कुरुते कथाम् ।।"},
{"c": "3.266", "n": "48", "i": 18765, "v": "संपातिर्नाम तस्याहं ज्येष्ठो भ्राता खगाधिपः । अन्योन्यस्पर्धयारूढावावामादित्यसंसदम् ।।"},
{"c": "3.266", "n": "49", "i": 18766, "v": "ततो दग्धाविमौ पक्षौ न दग्धौ तु जटायुषः । तदा मे चिरदृष्टः स भ्राता गृध्रपतिः प्रियः । निर्दग्धपक्षः पतितो ह्यहमस्मिन्महागिरौ ।।"},
{"c": "3.266", "n": "50", "i": 18767, "v": "तस्यैवं वदतोऽस्माभिर्हतो भ्राता निवेदितः । व्यसनं भवतश्चेदं संक्षेपाद्वै निवेदितम् ।।"},
{"c": "3.266", "n": "51", "i": 18768, "v": "स संपातिस्तदा राजञ्श्रुत्वा सुमहदप्रियम् । विषण्णचेताः पप्रच्छ पुनरस्मानरिंदम ।।"},
{"c": "3.266", "n": "52", "i": 18769, "v": "कः स रामः कथं सीता जटायुश्च कथं हतः । इच्छामि सर्वमेवैतच्छ्रोतुं प्लवगसत्तमाः ।।"},
{"c": "3.266", "n": "53", "i": 18770, "v": "तस्याहं सर्वमेवैतं भवतो व्यसनागमम् । प्रायोपवेशने चैव हेतुं विस्तरतोऽब्रुवम् ।।"},
{"c": "3.266", "n": "54", "i": 18771, "v": "सोऽस्मानुत्थापयामास वाक्येनानेन पक्षिराट् । रावणो विदितो मह्यं लङ्का चास्य महापुरी ।।"},
{"c": "3.266", "n": "55", "i": 18772, "v": "दृष्टा पारे समुद्रस्य त्रिकूटगिरिकन्दरे । भवित्री तत्र वैदेही न मेऽस्त्यत्र विचारणा ।।"},
{"c": "3.266", "n": "56", "i": 18773, "v": "इति तस्य वचः श्रुत्वा वयमुत्थाय सत्वराः । सागरप्लवने मन्त्रं मन्त्रयामः परंतप ।।"},
{"c": "3.266", "n": "57", "i": 18774, "v": "नाध्यवस्यद्यदा कश्चित्सागरस्य विलङ्घने । ततः पितरमाविश्य पुप्लुवेऽहं महार्णवम् । शतयोजनविस्तीर्णं निहत्य जलराक्षसीम् ।।"},
{"c": "3.266", "n": "58", "i": 18775, "v": "तत्र सीता मया दृष्टा रावणान्तःपुरे सती । उपवासतपःशीला भर्तृदर्शनलालसा । जटिला मलदिग्धाङ्गी कृशा दीना तपस्विनी ।।"},
{"c": "3.266", "n": "59", "i": 18776, "v": "निमित्तैस्तामहं सीतामुपलभ्य पृथग्विधैः । उपसृत्याब्रुवं चार्यामभिगम्य रहोगताम् ।।"},
{"c": "3.266", "n": "60", "i": 18777, "v": "सीते रामस्य दूतोऽहं वानरो मारुतात्मजः । त्वद्दर्शनमभिप्रेप्सुरिह प्राप्तो विहायसा ।।"},
{"c": "3.266", "n": "61", "i": 18778, "v": "राजपुत्रौ कुशलिनौ भ्रातरौ रामलक्ष्मणौ । सर्वशाखामृगेन्द्रेण सुग्रीवेणाभिपालितौ ।।"},
{"c": "3.266", "n": "62", "i": 18779, "v": "कुशलं त्वाब्रवीद्रामः सीते सौमित्रिणा सह । सखिभावाच्च सुग्रीवः कुशलं त्वानुपृच्छति ।।"},
{"c": "3.266", "n": "63", "i": 18780, "v": "क्षिप्रमेष्यति ते भर्ता सर्वशाखामृगैः सह । प्रत्ययं कुरु मे देवि वानरोऽस्मि न राक्षसः ।।"},
{"c": "3.266", "n": "64", "i": 18781, "v": "मुहूर्तमिव च ध्यात्वा सीता मां प्रत्युवाच ह । अवैमि त्वां हनूमन्तमविन्ध्यवचनादहम् ।।"},
{"c": "3.266", "n": "65", "i": 18782, "v": "अविन्ध्यो हि महाबाहो राक्षसो वृद्धसंमतः । कथितस्तेन सुग्रीवस्त्वद्विधैः सचिवैर्वृतः ।।"},
{"c": "3.266", "n": "66", "i": 18783, "v": "गम्यतामिति चोक्त्वा मां सीता प्रादादिमं मणिम् । धारिता येन वैदेही कालमेतमनिन्दिता ।।"},
{"c": "3.266", "n": "67", "i": 18784, "v": "प्रत्ययार्थं कथां चेमां कथयामास जानकी । क्षिप्तामिषीकां काकस्य चित्रकूटे महागिरौ । भवता पुरुषव्याघ्र प्रत्यभिज्ञानकारणात् ।।"},
{"c": "3.266", "n": "68", "i": 18785, "v": "श्रावयित्वा तदात्मानं ततो दग्ध्वा च तां पुरीम् । संप्राप्त इति तं रामः प्रियवादिनमर्चयत् ।।"},
{"c": "3.267", "t": "मार्कण्डेय उवाच ।"},
{"c": "3.267", "n": "1", "i": 18786, "v": "ततस्तत्रैव रामस्य समासीनस्य तैः सह । समाजग्मुः कपिश्रेष्ठाः सुग्रीववचनात्तदा ।।"},
{"c": "3.267", "n": "2", "i": 18787, "v": "वृतः कोटिसहस्रेण वानराणां तरस्विनाम् । श्वशुरो वालिनः श्रीमान्सुषेणो राममभ्ययात् ।।"},
{"c": "3.267", "n": "3", "i": 18788, "v": "कोटीशतवृतौ चापि गजो गवय एव च । वानरेन्द्रौ महावीर्यौ पृथक्पृथगदृश्यताम् ।।"},
{"c": "3.267", "n": "4", "i": 18789, "v": "षष्टिकोटिसहस्राणि प्रकर्षन्प्रत्यदृश्यत । गोलाङ्गूलो महाराज गवाक्षो भीमदर्शनः ।।"},
{"c": "3.267", "n": "5", "i": 18790, "v": "गन्धमादनवासी तु प्रथितो गन्धमादनः । कोटीसहस्रमुग्राणां हरीणां समकर्षत ।।"},
{"c": "3.267", "n": "6", "i": 18791, "v": "पनसो नाम मेधावी वानरः सुमहाबलः । कोटीर्दश द्वादश च त्रिंशत्पञ्च प्रकर्षति ।।"},
{"c": "3.267", "n": "7", "i": 18792, "v": "श्रीमान्दधिमुखो नाम हरिवृद्धोऽपि वीर्यवान् । प्रचकर्ष महत्सैन्यं हरीणां भीमतेजसाम् ।।"},
{"c": "3.267", "n": "8", "i": 18793, "v": "कृष्णानां मुखपुण्ड्राणामृक्षाणां भीमकर्मणाम् । कोटीशतसहस्रेण जाम्बवान्प्रत्यदृश्यत ।।"},
{"c": "3.267", "n": "9", "i": 18794, "v": "एते चान्ये च बहवो हरियूथपयूथपाः । असंख्येया महाराज समीयू रामकारणात् ।।"},
{"c": "3.267", "n": "10", "i": 18795, "v": "शिरीषकुसुमाभानां सिंहानामिव नर्दताम् । श्रूयते तुमुलः शब्दस्तत्र तत्र प्रधावताम् ।।"},
{"c": "3.267", "n": "11", "i": 18796, "v": "गिरिकूटनिभाः केचित्केचिन्महिषसंनिभाः । शरदभ्रप्रतीकाशाः पिष्टहिङ्गुलकाननाः ।।"},
{"c": "3.267", "n": "12", "i": 18797, "v": "उत्पतन्तः पतन्तश्च प्लवमानाश्च वानराः । उद्धुन्वन्तोऽपरे रेणून्समाजग्मुः समन्ततः ।।"},
{"c": "3.267", "n": "13", "i": 18798, "v": "स वानरमहालोकः पूर्णसागरसंनिभः । निवेशमकरोत्तत्र सुग्रीवानुमते तदा ।।"},
{"c": "3.267", "n": "14", "i": 18799, "v": "ततस्तेषु हरीन्द्रेषु समावृत्तेषु सर्वशः । तिथौ प्रशस्ते नक्षत्रे मुहूर्ते चाभिपूजिते ।।"},
{"c": "3.267", "n": "15", "i": 18800, "v": "तेन व्यूढेन सैन्येन लोकानुद्वर्तयन्निव । प्रययौ राघवः श्रीमान्सुग्रीवसहितस्तदा ।।"},
{"c": "3.267", "n": "16", "i": 18801, "v": "मुखमासीत्तु सैन्यस्य हनूमान्मारुतात्मजः । जघनं पालयामास सौमित्रिरकुतोभयः ।।"},
{"c": "3.267", "n": "17", "i": 18802, "v": "बद्धगोधाङ्गुलित्राणौ राघवौ तत्र रेजतुः । वृतौ हरिमहामात्रैश्चन्द्रसूर्यौ ग्रहैरिव ।।"},
{"c": "3.267", "n": "18", "i": 18803, "v": "प्रबभौ हरिसैन्यं तच्छालतालशिलायुधम् । सुमहच्छालिभवनं यथा सूर्योदयं प्रति ।।"},
{"c": "3.267", "n": "19", "i": 18804, "v": "नलनीलाङ्गदक्राथमैन्दद्विविदपालिता । ययौ सुमहती सेना राघवस्यार्थसिद्धये ।।"},
{"c": "3.267", "n": "20", "i": 18805, "v": "विधिवत्सुप्रशस्तेषु बहुमूलफलेषु च । प्रभूतमधुमांसेषु वारिमत्सु शिवेषु च ।।"},
{"c": "3.267", "n": "21", "i": 18806, "v": "निवसन्ती निराबाधा तथैव गिरिसानुषु । उपायाद्धरिसेना सा क्षारोदमथ सागरम् ।।"},
{"c": "3.267", "n": "22", "i": 18807, "v": "द्वितीयसागरनिभं तद्बलं बहुलध्वजम् । वेलावनं समासाद्य निवासमकरोत्तदा ।।"},
{"c": "3.267", "n": "23", "i": 18808, "v": "ततो दाशरथिः श्रीमान्सुग्रीवं प्रत्यभाषत । मध्ये वानरमुख्यानां प्राप्तकालमिदं वचः ।।"},
{"c": "3.267", "n": "24", "i": 18809, "v": "उपायः को नु भवतां मतः सागरलङ्घने । इयं च महती सेना सागरश्चापि दुस्तरः ।।"},
{"c": "3.267", "n": "25", "i": 18810, "v": "तत्रान्ये व्याहरन्ति स्म वानराः पटुमानिनः । समर्था लङ्घने सिन्धोर्न तु कृत्स्नस्य वानराः ।।"},
{"c": "3.267", "n": "26", "i": 18811, "v": "केचिन्नौभिर्व्यवस्यन्ति केचिच्च विविधैः प्लवैः । नेति रामश्च तान्सर्वान्सान्त्वयन्प्रत्यभाषत ।।"},
{"c": "3.267", "n": "27", "i": 18812, "v": "शतयोजनविस्तारं न शक्ताः सर्ववानराः । क्रान्तुं तोयनिधिं वीरा नैषा वो नैष्ठिकी मतिः ।।"},
{"c": "3.267", "n": "28", "i": 18813, "v": "नावो न सन्ति सेनाया बह्व्यस्तारयितुं तथा । वणिजामुपघातं च कथमस्मद्विधश्चरेत् ।।"},
{"c": "3.267", "n": "29", "i": 18814, "v": "विस्तीर्णं चैव नः सैन्यं हन्याच्छिद्रेषु वै परः । प्लवोडुपप्रतारश्च नैवात्र मम रोचते ।।"},
{"c": "3.267", "n": "30", "i": 18815, "v": "अहं त्विमं जलनिधिं समारप्स्याम्युपायतः । प्रतिशेष्याम्युपवसन्दर्शयिष्यति मां ततः ।।"},
{"c": "3.267", "n": "31", "i": 18816, "v": "न चेद्दर्शयिता मार्गं धक्ष्याम्येनमहं ततः । महास्त्रैरप्रतिहतैरत्यग्निपवनोज्ज्वलैः ।।"},
{"c": "3.267", "n": "32", "i": 18817, "v": "इत्युक्त्वा सहसौमित्रिरुपस्पृश्याथ राघवः । प्रतिशिश्ये जलनिधिं विधिवत्कुशसंस्तरे ।।"},
{"c": "3.267", "n": "33", "i": 18818, "v": "सागरस्तु ततः स्वप्ने दर्शयामास राघवम् । देवो नदनदीभर्ता श्रीमान्यादोगणैर्वृतः ।।"},
{"c": "3.267", "n": "34", "i": 18819, "v": "कौसल्यामातरित्येवमाभाष्य मधुरं वचः । इदमित्याह रत्नानामाकरैः शतशो वृतः ।।"},
{"c": "3.267", "n": "35", "i": 18820, "v": "ब्रूहि किं ते करोम्यत्र साहाय्यं पुरुषर्षभ । इक्ष्वाकुरस्मि ते ज्ञातिरिति रामस्तमब्रवीत् ।।"},
{"c": "3.267", "n": "36", "i": 18821, "v": "मार्गमिच्छामि सैन्यस्य दत्तं नदनदीपते । येन गत्वा दशग्रीवं हन्यां पौलस्त्यपांसनम् ।।"},
{"c": "3.267", "n": "37", "i": 18822, "v": "यद्येवं याचतो मार्गं न प्रदास्यति मे भवान् । शरैस्त्वां शोषयिष्यामि दिव्यास्त्रप्रतिमन्त्रितैः ।।"},
{"c": "3.267", "n": "38", "i": 18823, "v": "इत्येवं ब्रुवतः श्रुत्वा रामस्य वरुणालयः । उवाच व्यथितो वाक्यमिति बद्धाञ्जलिः स्थितः ।।"},
{"c": "3.267", "n": "39", "i": 18824, "v": "नेच्छामि प्रतिघातं ते नास्मि विघ्नकरस्तव । शृणु चेदं वचो राम श्रुत्वा कर्तव्यमाचर ।।"},
{"c": "3.267", "n": "40", "i": 18825, "v": "यदि दास्यामि ते मार्गं सैन्यस्य व्रजतोऽऽज्ञया । अन्येऽप्याज्ञापयिष्यन्ति मामेवं धनुषो बलात् ।।"},
{"c": "3.267", "n": "41", "i": 18826, "v": "अस्ति त्वत्र नलो नाम वानरः शिल्पिसंमतः । त्वष्टुर्देवस्य तनयो बलवान्विश्वकर्मणः ।।"},
{"c": "3.267", "n": "42", "i": 18827, "v": "स यत्काष्ठं तृणं वापि शिलां वा क्षेप्स्यते मयि । सर्वं तद्धारयिष्यामि स ते सेतुर्भविष्यति ।।"},
{"c": "3.267", "n": "43", "i": 18828, "v": "इत्युक्त्वान्तर्हिते तस्मिन्रामो नलमुवाच ह । कुरु सेतुं समुद्रे त्वं शक्तो ह्यसि मतो मम ।।"},
{"c": "3.267", "n": "44", "i": 18829, "v": "तेनोपायेन काकुत्स्थः सेतुबन्धमकारयत् । दशयोजनविस्तारमायतं शतयोजनम् ।।"},
{"c": "3.267", "n": "45", "i": 18830, "v": "नलसेतुरिति ख्यातो योऽद्यापि प्रथितो भुवि । रामस्याज्ञां पुरस्कृत्य धार्यते गिरिसंनिभः ।।"},
{"c": "3.267", "n": "46", "i": 18831, "v": "तत्रस्थं स तु धर्मात्मा समागच्छद्विभीषणः । भ्राता वै राक्षसेन्द्रस्य चतुर्भिः सचिवैः सह ।।"},
{"c": "3.267", "n": "47", "i": 18832, "v": "प्रतिजग्राह रामस्तं स्वागतेन महामनाः । सुग्रीवस्य तु शङ्काभूत्प्रणिधिः स्यादिति स्म ह ।।"},
{"c": "3.267", "n": "48", "i": 18833, "v": "राघवस्तस्य चेष्टाभिः सम्यक्च चरितेङ्गितैः । यदा तत्त्वेन तुष्टोऽभूत्तत एनमपूजयत् ।।"},
{"c": "3.267", "n": "49", "i": 18834, "v": "सर्वराक्षसराज्ये चाप्यभ्यषिञ्चद्विभीषणम् । चक्रे च मन्त्रानुचरं सुहृदं लक्ष्मणस्य च ।।"},
{"c": "3.267", "n": "50", "i": 18835, "v": "विभीषणमते चैव सोऽत्यक्रामन्महार्णवम् । ससैन्यः सेतुना तेन मासेनैव नराधिप ।।"},
{"c": "3.267", "n": "51", "i": 18836, "v": "ततो गत्वा समासाद्य लङ्कोद्यानान्यनेकशः । भेदयामास कपिभिर्महान्ति च बहूनि च ।।"},
{"c": "3.267", "n": "52", "i": 18837, "v": "तत्रास्तां रावणामात्यौ राक्षसौ शुकसारणौ । चारौ वानररूपेण तौ जग्राह विभीषणः ।।"},
{"c": "3.267", "n": "53", "i": 18838, "v": "प्रतिपन्नौ यदा रूपं राक्षसं तौ निशाचरौ । दर्शयित्वा ततः सैन्यं रामः पश्चादवासृजत् ।।"},
{"c": "3.267", "n": "54", "i": 18839, "v": "निवेश्योपवने सैन्यं तच्छूरः प्राज्ञवानरम् । प्रेषयामास दौत्येन रावणस्य ततोऽङ्गदम् ।।"},
{"c": "3.268", "t": "मार्कण्डेय उवाच ।"},
{"c": "3.268", "n": "1", "i": 18840, "v": "प्रभूतान्नोदके तस्मिन्बहुमूलफले वने । सेनां निवेश्य काकुत्स्थो विधिवत्पर्यरक्षत ।।"},
{"c": "3.268", "n": "2", "i": 18841, "v": "रावणश्च विधिं चक्रे लङ्कायां शास्त्रनिर्मितम् । प्रकृत्यैव दुराधर्षा दृढप्राकारतोरणा ।।"},
{"c": "3.268", "n": "3", "i": 18842, "v": "अगाधतोयाः परिखा मीननक्रसमाकुलाः । बभूवुः सप्त दुर्धर्षाः खादिरैः शङ्कुभिश्चिताः ।।"},
{"c": "3.268", "n": "4", "i": 18843, "v": "कर्णाट्टयन्त्रदुर्धर्षा बभूवुः सहुडोपलाः । साशीविषघटायोधाः ससर्जरसपांसवः ।।"},
{"c": "3.268", "n": "5", "i": 18844, "v": "मुसलालातनाराचतोमरासिपरश्वधैः । अन्विताश्च शतघ्नीभिः समधूच्छिष्टमुद्गराः ।।"},
{"c": "3.268", "n": "6", "i": 18845, "v": "पुरद्वारेषु सर्वेषु गुल्माः स्थावरजङ्गमाः । बभूवुः पत्तिबहुलाः प्रभूतगजवाजिनः ।।"},
{"c": "3.268", "n": "7", "i": 18846, "v": "अङ्गदस्त्वथ लङ्काया द्वारदेशमुपागतः । विदितो राक्षसेन्द्रस्य प्रविवेश गतव्यथः ।।"},
{"c": "3.268", "n": "8", "i": 18847, "v": "मध्ये राक्षसकोटीनां बह्वीनां सुमहाबलः । शुशुभे मेघमालाभिरादित्य इव संवृतः ।।"},
{"c": "3.268", "n": "9", "i": 18848, "v": "स समासाद्य पौलस्त्यममात्यैरभिसंवृतम् । रामसंदेशमामन्त्र्य वाग्मी वक्तुं प्रचक्रमे ।।"},
{"c": "3.268", "n": "10", "i": 18849, "v": "आह त्वां राघवो राजन्कोसलेन्द्रो महायशाः । प्राप्तकालमिदं वाक्यं तदादत्स्व कुरुष्व च ।।"},
{"c": "3.268", "n": "11", "i": 18850, "v": "अकृतात्मानमासाद्य राजानमनये रतम् । विनश्यन्त्यनयाविष्टा देशाश्च नगराणि च ।।"},
{"c": "3.268", "n": "12", "i": 18851, "v": "त्वयैकेनापराद्धं मे सीतामाहरता बलात् । वधायानपराद्धानामन्येषां तद्भविष्यति ।।"},
{"c": "3.268", "n": "13", "i": 18852, "v": "ये त्वया बलदर्पाभ्यामाविष्टेन वनेचराः । ऋषयो हिंसिताः पूर्वं देवाश्चाप्यवमानिताः ।।"},
{"c": "3.268", "n": "14", "i": 18853, "v": "राजर्षयश्च निहता रुदन्त्यश्चाहृताः स्त्रियः । तदिदं समनुप्राप्तं फलं तस्यानयस्य ते ।।"},
{"c": "3.268", "n": "15", "i": 18854, "v": "हन्तास्मि त्वां सहामात्यं युध्यस्व पुरुषो भव । पश्य मे धनुषो वीर्यं मानुषस्य निशाचर ।।"},
{"c": "3.268", "n": "16", "i": 18855, "v": "मुच्यतां जानकी सीता न मे मोक्ष्यसि कर्हिचित् । अराक्षसमिमं लोकं कर्तास्मि निशितैः शरैः ।।"},
{"c": "3.268", "n": "17", "i": 18856, "v": "इति तस्य ब्रुवाणस्य दूतस्य परुषं वचः । श्रुत्वा न ममृषे राजा रावणः क्रोधमूर्छितः ।।"},
{"c": "3.268", "n": "18", "i": 18857, "v": "इङ्गितज्ञास्ततो भर्तुश्चत्वारो रजनीचराः । चतुर्ष्वङ्गेषु जगृहुः शार्दूलमिव पक्षिणः ।।"},
{"c": "3.268", "n": "19", "i": 18858, "v": "तांस्तथाङ्गेषु संसक्तानङ्गदो रजनीचरान् । आदायैव खमुत्पत्य प्रासादतलमाविशत् ।।"},
{"c": "3.268", "n": "20", "i": 18859, "v": "वेगेनोत्पततस्तस्य पेतुस्ते रजनीचराः । भुवि संभिन्नहृदयाः प्रहारपरिपीडिताः ।।"},
{"c": "3.268", "n": "21", "i": 18860, "v": "स मुक्तो हर्म्यशिखरात्तस्मात्पुनरवापतत् । लङ्घयित्वा पुरीं लङ्कां स्वबलस्य समीपतः ।।"},
{"c": "3.268", "n": "22", "i": 18861, "v": "कोसलेन्द्रमथाभ्येत्य सर्वमावेद्य चाङ्गदः । विशश्राम स तेजस्वी राघवेणाभिनन्दितः ।।"},
{"c": "3.268", "n": "23", "i": 18862, "v": "ततः सर्वाभिसारेण हरीणां वातरंहसाम् । भेदयामास लङ्कायाः प्राकारं रघुनन्दनः ।।"},
{"c": "3.268", "n": "24", "i": 18863, "v": "विभीषणर्क्षाधिपती पुरस्कृत्याथ लक्ष्मणः । दक्षिणं नगरद्वारमवामृद्नाद्दुरासदम् ।।"},
{"c": "3.268", "n": "25", "i": 18864, "v": "करभारुणगात्राणां हरीणां युद्धशालिनाम् । कोटीशतसहस्रेण लङ्कामभ्यपतत्तदा ।।"},
{"c": "3.268", "n": "26", "i": 18865, "v": "उत्पतद्भिः पतद्भिश्च निपतद्भिश्च वानरैः । नादृश्यत तदा सूर्यो रजसा नाशितप्रभः ।।"},
{"c": "3.268", "n": "27", "i": 18866, "v": "शालिप्रसूनसदृशैः शिरीषकुसुमप्रभैः । तरुणादित्यसदृशैः शरगौरैश्च वानरैः ।।"},
{"c": "3.268", "n": "28", "i": 18867, "v": "प्राकारं ददृशुस्ते तु समन्तात्कपिलीकृतम् । राक्षसा विस्मिता राजन्सस्त्रीवृद्धाः समन्ततः ।।"},
{"c": "3.268", "n": "29", "i": 18868, "v": "बिभिदुस्ते मणिस्तम्भान्कर्णाट्टशिखराणि च । भग्नोन्मथितवेगानि यन्त्राणि च विचिक्षिपुः ।।"},
{"c": "3.268", "n": "30", "i": 18869, "v": "परिगृह्य शतघ्नीश्च सचक्राः सहुडोपलाः । चिक्षिपुर्भुजवेगेन लङ्कामध्ये महाबलाः ।।"},
{"c": "3.268", "n": "31", "i": 18870, "v": "प्राकारस्थाश्च ये केचिन्निशाचरगणास्तदा । प्रदुद्रुवुस्ते शतशः कपिभिः समभिद्रुताः ।।"},
{"c": "3.268", "n": "32", "i": 18871, "v": "ततस्तु राजवचनाद्राक्षसाः कामरूपिणः । निर्ययुर्विकृताकाराः सहस्रशतसंघशः ।।"},
{"c": "3.268", "n": "33", "i": 18872, "v": "शस्त्रवर्षाणि वर्षन्तो द्रावयन्तो वनौकसः । प्राकारं शोधयन्तस्ते परं विक्रममास्थिताः ।।"},
{"c": "3.268", "n": "34", "i": 18873, "v": "स माषराशिसदृशैर्बभूव क्षणदाचरैः । कृतो निर्वानरो भूयः प्राकारो भीमदर्शनैः ।।"},
{"c": "3.268", "n": "35", "i": 18874, "v": "पेतुः शूलविभिन्नाङ्गा बहवो वानरर्षभाः । स्तम्भतोरणभग्नाश्च पेतुस्तत्र निशाचराः ।।"},
{"c": "3.268", "n": "36", "i": 18875, "v": "केशाकेश्यभवद्युद्धं रक्षसां वानरैः सह । नखैर्दन्तैश्च वीराणां खादतां वै परस्परम् ।।"},
{"c": "3.268", "n": "37", "i": 18876, "v": "निष्टनन्तो ह्युभयतस्तत्र वानरराक्षसाः । हता निपतिता भूमौ न मुञ्चन्ति परस्परम् ।।"},
{"c": "3.268", "n": "38", "i": 18877, "v": "रामस्तु शरजालानि ववर्ष जलदो यथा । तानि लङ्कां समासाद्य जघ्नुस्तान्रजनीचरान् ।।"},
{"c": "3.268", "n": "39", "i": 18878, "v": "सौमित्रिरपि नाराचैर्दृढधन्वा जितक्लमः । आदिश्यादिश्य दुर्गस्थान्पातयामास राक्षसान् ।।"},
{"c": "3.268", "n": "40", "i": 18879, "v": "ततः प्रत्यवहारोऽभूत्सैन्यानां राघवाज्ञया । कृते विमर्दे लङ्कायां लब्धलक्षो जयोत्तरः ।।"},
{"c": "3.269", "t": "मार्कण्डेय उवाच ।"},
{"c": "3.269", "n": "1", "i": 18880, "v": "ततो निविशमानांस्तान्सैनिकान्रावणानुगाः । अभिजग्मुर्गणानेके पिशाचक्षुद्ररक्षसाम् ।।"},
{"c": "3.269", "n": "2", "i": 18881, "v": "पर्वणः पूतनो जम्भः खरः क्रोधवशो हरिः । प्ररुजश्चारुजश्चैव प्रघसश्चैवमादयः ।।"},
{"c": "3.269", "n": "3", "i": 18882, "v": "ततोऽभिपततां तेषामदृश्यानां दुरात्मनाम् । अन्तर्धानवधं तज्ज्ञश्चकार स विभीषणः ।।"},
{"c": "3.269", "n": "4", "i": 18883, "v": "ते दृश्यमाना हरिभिर्बलिभिर्दूरपातिभिः । निहताः सर्वशो राजन्महीं जग्मुर्गतासवः ।।"},
{"c": "3.269", "n": "5", "i": 18884, "v": "अमृष्यमाणः सबलो रावणो निर्ययावथ । व्यूह्य चौशनसं व्यूहं हरीन्सर्वानहारयत् ।।"},
{"c": "3.269", "n": "6", "i": 18885, "v": "राघवस्त्वभिनिर्याय व्यूढानीकं दशाननम् । बार्हस्पत्यं विधिं कृत्वा प्रत्यव्यूहन्निशाचरम् ।।"},
{"c": "3.269", "n": "7", "i": 18886, "v": "समेत्य युयुधे तत्र ततो रामेण रावणः । युयुधे लक्ष्मणश्चैव तथैवेन्द्रजिता सह ।।"},
{"c": "3.269", "n": "8", "i": 18887, "v": "विरूपाक्षेण सुग्रीवस्तारेण च निखर्वटः । तुण्डेन च नलस्तत्र पटुशः पनसेन च ।।"},
{"c": "3.269", "n": "9", "i": 18888, "v": "विषह्यं यं हि यो मेने स स तेन समेयिवान् । युयुधे युद्धवेलायां स्वबाहुबलमाश्रितः ।।"},
{"c": "3.269", "n": "10", "i": 18889, "v": "स संप्रहारो ववृधे भीरूणां भयवर्धनः । लोमसंहर्षणो घोरः पुरा देवासुरे यथा ।।"},
{"c": "3.269", "n": "11", "i": 18890, "v": "रावणो राममानर्छच्छक्तिशूलासिवृष्टिभिः । निशितैरायसैस्तीक्ष्णै रावणं चापि राघवः ।।"},
{"c": "3.269", "n": "12", "i": 18891, "v": "तथैवेन्द्रजितं यत्तं लक्ष्मणो मर्मभेदिभिः । इन्द्रजिच्चापि सौमित्रिं बिभेद बहुभिः शरैः ।।"},
{"c": "3.269", "n": "13", "i": 18892, "v": "विभीषणः प्रहस्तं च प्रहस्तश्च विभीषणम् । खगपत्रैः शरैस्तीक्ष्णैरभ्यवर्षद्गतव्यथः ।।"},
{"c": "3.269", "n": "14", "i": 18893, "v": "तेषां बलवतामासीन्महास्त्राणां समागमः । विव्यथुः सकला येन त्रयो लोकाश्चराचराः ।।"},
{"c": "3.270", "t": "मार्कण्डेय उवाच ।"},
{"c": "3.270", "n": "1", "i": 18894, "v": "ततः प्रहस्तः सहसा समभ्येत्य विभीषणम् । गदया ताडयामास विनद्य रणकर्कशः ।।"},
{"c": "3.270", "n": "2", "i": 18895, "v": "स तयाभिहतो धीमान्गदया भीमवेगया । नाकम्पत महाबाहुर्हिमवानिव सुस्थिरः ।।"},
{"c": "3.270", "n": "3", "i": 18896, "v": "ततः प्रगृह्य विपुलां शतघण्टां विभीषणः । अभिमन्त्र्य महाशक्तिं चिक्षेपास्य शिरः प्रति ।।"},
{"c": "3.270", "n": "4", "i": 18897, "v": "पतन्त्या स तया वेगाद्राक्षसोऽशनिनादया । हृतोत्तमाङ्गो ददृशे वातरुग्ण इव द्रुमः ।।"},
{"c": "3.270", "n": "5", "i": 18898, "v": "तं दृष्ट्वा निहतं संख्ये प्रहस्तं क्षणदाचरम् । अभिदुद्राव धूम्राक्षो वेगेन महता कपीन् ।।"},
{"c": "3.270", "n": "6", "i": 18899, "v": "तस्य मेघोपमं सैन्यमापतद्भीमदर्शनम् । दृष्ट्वैव सहसा दीर्णा रणे वानरपुंगवाः ।।"},
{"c": "3.270", "n": "7", "i": 18900, "v": "ततस्तान्सहसा दीर्णान्दृष्ट्वा वानरपुंगवान् । निर्याय कपिशार्दूलो हनूमान्पर्यवस्थितः ।।"},
{"c": "3.270", "n": "8", "i": 18901, "v": "तं दृष्ट्वावस्थितं संख्ये हरयः पवनात्मजम् । वेगेन महता राजन्संन्यवर्तन्त सर्वशः ।।"},
{"c": "3.270", "n": "9", "i": 18902, "v": "ततः शब्दो महानासीत्तुमुलो लोमहर्षणः । रामरावणसैन्यानामन्योन्यमभिधावताम् ।।"},
{"c": "3.270", "n": "10", "i": 18903, "v": "तस्मिन्प्रवृत्ते संग्रामे घोरे रुधिरकर्दमे । धूम्राक्षः कपिसैन्यं तद्द्रावयामास पत्रिभिः ।।"},
{"c": "3.270", "n": "11", "i": 18904, "v": "तं राक्षसमहामात्रमापतन्तं सपत्नजित् । तरसा प्रतिजग्राह हनूमान्पवनात्मजः ।।"},
{"c": "3.270", "n": "12", "i": 18905, "v": "तयोर्युद्धमभूद्घोरं हरिराक्षसवीरयोः । जिगीषतोर्युधान्योन्यमिन्द्रप्रह्लादयोरिव ।।"},
{"c": "3.270", "n": "13", "i": 18906, "v": "गदाभिः परिघैश्चैव राक्षसो जघ्निवान्कपिम् । कपिश्च जघ्निवान्रक्षः सस्कन्धविटपैर्द्रुमैः ।।"},
{"c": "3.270", "n": "14", "i": 18907, "v": "ततस्तमतिकायेन साश्वं सरथसारथिम् । धूम्राक्षमवधीद्धीमान्हनूमान्मारुतात्मजः ।।"},
{"c": "3.270", "n": "15", "i": 18908, "v": "ततस्तं निहतं दृष्ट्वा धूम्राक्षं राक्षसोत्तमम् । हरयो जातविस्रम्भा जघ्नुरभ्येत्य सैनिकान् ।।"},
{"c": "3.270", "n": "16", "i": 18909, "v": "ते वध्यमाना बलिभिर्हरिभिर्जितकाशिभिः । राक्षसा भग्नसंकल्पा लङ्कामभ्यपतन्भयात् ।।"},
{"c": "3.270", "n": "17", "i": 18910, "v": "तेऽभिपत्य पुरं भग्ना हतशेषा निशाचराः । सर्वं राज्ञे यथावृत्तं रावणाय न्यवेदयन् ।।"},
{"c": "3.270", "n": "18", "i": 18911, "v": "श्रुत्वा तु रावणस्तेभ्यः प्रहस्तं निहतं युधि । धूम्राक्षं च महेष्वासं ससैन्यं वानरर्षभैः ।।"},
{"c": "3.270", "n": "19", "i": 18912, "v": "सुदीर्घमिव निःश्वस्य समुत्पत्य वरासनात् । उवाच कुम्भकर्णस्य कर्मकालोऽयमागतः ।।"},
{"c": "3.270", "n": "20", "i": 18913, "v": "इत्येवमुक्त्वा विविधैर्वादित्रैः सुमहास्वनैः । शयानमतिनिद्रालुं कुम्भकर्णमबोधयत् ।।"},
{"c": "3.270", "n": "21", "i": 18914, "v": "प्रबोध्य महता चैनं यत्नेनागतसाध्वसः । स्वस्थमासीनमव्यग्रं विनिद्रं राक्षसाधिपः । ततोऽब्रवीद्दशग्रीवः कुम्भकर्णं महाबलम् ।।"},
{"c": "3.270", "n": "22", "i": 18915, "v": "धन्योऽसि यस्य ते निद्रा कुम्भकर्णेयमीदृशी । य इमं दारुणं कालं न जानीषे महाभयम् ।।"},
{"c": "3.270", "n": "23", "i": 18916, "v": "एष तीर्त्वार्णवं रामः सेतुना हरिभिः सह । अवमन्येह नः सर्वान्करोति कदनं महत् ।।"},
{"c": "3.270", "n": "24", "i": 18917, "v": "मया ह्यपहृता भार्या सीता नामास्य जानकी । तां मोक्षयिषुरायातो बद्ध्वा सेतुं महार्णवे ।।"},
{"c": "3.270", "n": "25", "i": 18918, "v": "तेन चैव प्रहस्तादिर्महान्नः स्वजनो हतः । तस्य नान्यो निहन्तास्ति त्वदृते शत्रुकर्शन ।।"},
{"c": "3.270", "n": "26", "i": 18919, "v": "स दंशितोऽभिनिर्याय त्वमद्य बलिनां वर । रामादीन्समरे सर्वाञ्जहि शत्रूनरिंदम ।।"},
{"c": "3.270", "n": "27", "i": 18920, "v": "दूषणावरजौ चैव वज्रवेगप्रमाथिनौ । तौ त्वां बलेन महता सहितावनुयास्यतः ।।"},
{"c": "3.270", "n": "28", "i": 18921, "v": "इत्युक्त्वा राक्षसपतिः कुम्भकर्णं तरस्विनम् । संदिदेशेतिकर्तव्ये वज्रवेगप्रमाथिनौ ।।"},
{"c": "3.270", "n": "29", "i": 18922, "v": "तथेत्युक्त्वा तु तौ वीरौ रावणं दूषणानुजौ । कुम्भकर्णं पुरस्कृत्य तूर्णं निर्ययतुः पुरात् ।।"},
{"c": "3.271", "t": "मार्कण्डेय उवाच ।"},
{"c": "3.271", "n": "1", "i": 18923, "v": "ततो विनिर्याय पुरात्कुम्भकर्णः सहानुगः । अपश्यत्कपिसैन्यं तज्जितकाश्यग्रतः स्थितम् ।।"},
{"c": "3.271", "n": "2", "i": 18924, "v": "तमभ्येत्याशु हरयः परिवार्य समन्ततः । अभ्यघ्नंश्च महाकायैर्बहुभिर्जगतीरुहैः । करजैरतुदंश्चान्ये विहाय भयमुत्तमम् ।।"},
{"c": "3.271", "n": "3", "i": 18925, "v": "बहुधा युध्यमानास्ते युद्धमार्गैः प्लवंगमाः । नानाप्रहरणैर्भीमं राक्षसेन्द्रमताडयन् ।।"},
{"c": "3.271", "n": "4", "i": 18926, "v": "स ताड्यमानः प्रहसन्भक्षयामास वानरान् । पनसं च गवाक्षं च वज्रबाहुं च वानरम् ।।"},
{"c": "3.271", "n": "5", "i": 18927, "v": "तद्दृष्ट्वा व्यथनं कर्म कुम्भकर्णस्य रक्षसः । उदक्रोशन्परित्रस्तास्तारप्रभृतयस्तदा ।।"},
{"c": "3.271", "n": "6", "i": 18928, "v": "तं तारमुच्चैः क्रोशन्तमन्यांश्च हरियूथपान् । अभिदुद्राव सुग्रीवः कुम्भकर्णमपेतभीः ।।"},
{"c": "3.271", "n": "7", "i": 18929, "v": "ततोऽभिपत्य वेगेन कुम्भकर्णं महामनाः । शालेन जघ्निवान्मूर्ध्नि बलेन कपिकुञ्जरः ।।"},
{"c": "3.271", "n": "8", "i": 18930, "v": "स महात्मा महावेगः कुम्भकर्णस्य मूर्धनि । बिभेद शालं सुग्रीवो न चैवाव्यथयत्कपिः ।।"},
{"c": "3.271", "n": "9", "i": 18931, "v": "ततो विनद्य प्रहसञ्शालस्पर्शविबोधितः । दोर्भ्यामादाय सुग्रीवं कुम्भकर्णोऽहरद्बलात् ।।"},
{"c": "3.271", "n": "10", "i": 18932, "v": "ह्रियमाणं तु सुग्रीवं कुम्भकर्णेन रक्षसा । अवेक्ष्याभ्यद्रवद्वीरः सौमित्रिर्मित्रनन्दनः ।।"},
{"c": "3.271", "n": "11", "i": 18933, "v": "सोऽभिपत्य महावेगं रुक्मपुङ्खं महाशरम् । प्राहिणोत्कुम्भकर्णाय लक्ष्मणः परवीरहा ।।"},
{"c": "3.271", "n": "12", "i": 18934, "v": "स तस्य देहावरणं भित्त्वा देहं च सायकः । जगाम दारयन्भूमिं रुधिरेण समुक्षितः ।।"},
{"c": "3.271", "n": "13", "i": 18935, "v": "तथा स भिन्नहृदयः समुत्सृज्य कपीश्वरम् । कुम्भकर्णो महेष्वासः प्रगृहीतशिलायुधः । अभिदुद्राव सौमित्रिमुद्यम्य महतीं शिलाम् ।।"},
{"c": "3.271", "n": "14", "i": 18936, "v": "तस्याभिद्रवतस्तूर्णं क्षुराभ्यामुच्छ्रितौ करौ । चिच्छेद निशिताग्राभ्यां स बभूव चतुर्भुजः ।।"},
{"c": "3.271", "n": "15", "i": 18937, "v": "तानप्यस्य भुजान्सर्वान्प्रगृहीतशिलायुधान् । क्षुरैश्चिच्छेद लघ्वस्त्रं सौमित्रिः प्रतिदर्शयन् ।।"},
{"c": "3.271", "n": "16", "i": 18938, "v": "स बभूवातिकायश्च बहुपादशिरोभुजः । तं ब्रह्मास्त्रेण सौमित्रिर्ददाहाद्रिचयोपमम् ।।"},
{"c": "3.271", "n": "17", "i": 18939, "v": "स पपात महावीर्यो दिव्यास्त्राभिहतो रणे । महाशनिविनिर्दग्धः पादपोऽङ्कुरवानिव ।।"},
{"c": "3.271", "n": "18", "i": 18940, "v": "तं दृष्ट्वा वृत्रसंकाशं कुम्भकर्णं तरस्विनम् । गतासुं पतितं भूमौ राक्षसाः प्राद्रवन्भयात् ।।"},
{"c": "3.271", "n": "19", "i": 18941, "v": "तथा तान्द्रवतो योधान्दृष्ट्वा तौ दूषणानुजौ । अवस्थाप्याथ सौमित्रिं संक्रुद्धावभ्यधावताम् ।।"},
{"c": "3.271", "n": "20", "i": 18942, "v": "तावाद्रवन्तौ संक्रुद्धौ वज्रवेगप्रमाथिनौ । प्रतिजग्राह सौमित्रिर्विनद्योभौ पतत्रिभिः ।।"},
{"c": "3.271", "n": "21", "i": 18943, "v": "ततः सुतुमुलं युद्धमभवल्लोमहर्षणम् । दूषणानुजयोः पार्थ लक्ष्मणस्य च धीमतः ।।"},
{"c": "3.271", "n": "22", "i": 18944, "v": "महता शरवर्षेण राक्षसौ सोऽभ्यवर्षत । तौ चापि वीरौ संक्रुद्धावुभौ तौ समवर्षताम् ।।"},
{"c": "3.271", "n": "23", "i": 18945, "v": "मुहूर्तमेवमभवद्वज्रवेगप्रमाथिनोः । सौमित्रेश्च महाबाहोः संप्रहारः सुदारुणः ।।"},
{"c": "3.271", "n": "24", "i": 18946, "v": "अथाद्रिशृङ्गमादाय हनूमान्मारुतात्मजः । अभिद्रुत्याददे प्राणान्वज्रवेगस्य रक्षसः ।।"},
{"c": "3.271", "n": "25", "i": 18947, "v": "नीलश्च महता ग्राव्णा दूषणावरजं हरिः । प्रमाथिनमभिद्रुत्य प्रममाथ महाबलः ।।"},
{"c": "3.271", "n": "26", "i": 18948, "v": "ततः प्रावर्तत पुनः संग्रामः कटुकोदयः । रामरावणसैन्यानामन्योन्यमभिधावताम् ।।"},
{"c": "3.271", "n": "27", "i": 18949, "v": "शतशो नैरृतान्वन्या जघ्नुर्वन्यांश्च नैरृताः । नैरृतास्तत्र वध्यन्ते प्रायशो न तु वानराः ।।"},
{"c": "3.272", "t": "मार्कण्डेय उवाच ।"},
{"c": "3.272", "n": "1", "i": 18950, "v": "ततः श्रुत्वा हतं संख्ये कुम्भकर्णं सहानुगम् । प्रहस्तं च महेष्वासं धूम्राक्षं चातितेजसम् ।।"},
{"c": "3.272", "n": "2", "i": 18951, "v": "पुत्रमिन्द्रजितं शूरं रावणः प्रत्यभाषत । जहि रामममित्रघ्न सुग्रीवं च सलक्ष्मणम् ।।"},
{"c": "3.272", "n": "3", "i": 18952, "v": "त्वया हि मम सत्पुत्र यशो दीप्तमुपार्जितम् । जित्वा वज्रधरं संख्ये सहस्राक्षं शचीपतिम् ।।"},
{"c": "3.272", "n": "4", "i": 18953, "v": "अन्तर्हितः प्रकाशो वा दिव्यैर्दत्तवरैः शरैः । जहि शत्रूनमित्रघ्न मम शस्त्रभृतां वर ।।"},
{"c": "3.272", "n": "5", "i": 18954, "v": "रामलक्ष्मणसुग्रीवाः शरस्पर्शं न तेऽनघ । समर्थाः प्रतिसंसोढुं कुतस्तदनुयायिनः ।।"},
{"c": "3.272", "n": "6", "i": 18955, "v": "अकृता या प्रहस्तेन कुम्भकर्णेन चानघ । खरस्यापचितिः संख्ये तां गच्छस्व महाभुज ।।"},
{"c": "3.272", "n": "7", "i": 18956, "v": "त्वमद्य निशितैर्बाणैर्हत्वा शत्रून्ससैनिकान् । प्रतिनन्दय मां पुत्र पुरा बद्ध्वेव वासवम् ।।"},
{"c": "3.272", "n": "8", "i": 18957, "v": "इत्युक्तः स तथेत्युक्त्वा रथमास्थाय दंशितः । प्रययाविन्द्रजिद्राजंस्तूर्णमायोधनं प्रति ।।"},
{"c": "3.272", "n": "9", "i": 18958, "v": "तत्र विश्राव्य विस्पष्टं नाम राक्षसपुंगवः । आह्वयामास समरे लक्ष्मणं शुभलक्षणम् ।।"},
{"c": "3.272", "n": "10", "i": 18959, "v": "तं लक्ष्मणोऽप्यभ्यधावत्प्रगृह्य सशरं धनुः । त्रासयंस्तलघोषेण सिंहः क्षुद्रमृगं यथा ।।"},
{"c": "3.272", "n": "11", "i": 18960, "v": "तयोः समभवद्युद्धं सुमहज्जयगृद्धिनोः । दिव्यास्त्रविदुषोस्तीव्रमन्योन्यस्पर्धिनोस्तदा ।।"},
{"c": "3.272", "n": "12", "i": 18961, "v": "रावणिस्तु यदा नैनं विशेषयति सायकैः । ततो गुरुतरं यत्नमातिष्ठद्बलिनां वरः ।।"},
{"c": "3.272", "n": "13", "i": 18962, "v": "तत एनं महावेगैरर्दयामास तोमरैः । तानागतान्स चिच्छेद सौमित्रिर्निशितैः शरैः । ते निकृत्ताः शरैस्तीक्ष्णैर्न्यपतन्वसुधातले ।।"},
{"c": "3.272", "n": "14", "i": 18963, "v": "तमङ्गदो वालिसुतः श्रीमानुद्यम्य पादपम् । अभिद्रुत्य महावेगस्ताडयामास मूर्धनि ।।"},
{"c": "3.272", "n": "15", "i": 18964, "v": "तस्येन्द्रजिदसंभ्रान्तः प्रासेनोरसि वीर्यवान् । प्रहर्तुमैच्छत्तं चास्य प्रासं चिच्छेद लक्ष्मणः ।।"},
{"c": "3.272", "n": "16", "i": 18965, "v": "तमभ्याशगतं वीरमङ्गदं रावणात्मजः । गदयाताडयत्सव्ये पार्श्वे वानरपुंगवम् ।।"},
{"c": "3.272", "n": "17", "i": 18966, "v": "तमचिन्त्य प्रहारं स बलवान्वालिनः सुतः । ससर्जेन्द्रजितः क्रोधाच्छालस्कन्धममित्रजित् ।।"},
{"c": "3.272", "n": "18", "i": 18967, "v": "सोऽङ्गदेन रुषोत्सृष्टो वधायेन्द्रजितस्तरुः । जघानेन्द्रजितः पार्थ रथं साश्वं ससारथिम् ।।"},
{"c": "3.272", "n": "19", "i": 18968, "v": "ततो हताश्वात्प्रस्कन्द्य रथात्स हतसारथिः । तत्रैवान्तर्दधे राजन्मायया रावणात्मजः ।।"},
{"c": "3.272", "n": "20", "i": 18969, "v": "अन्तर्हितं विदित्वा तं बहुमायं च राक्षसम् । रामस्तं देशमागम्य तत्सैन्यं पर्यरक्षत ।।"},
{"c": "3.272", "n": "21", "i": 18970, "v": "स राममुद्दिश्य शरैस्ततो दत्तवरैस्तदा । विव्याध सर्वगात्रेषु लक्ष्मणं च महारथम् ।।"},
{"c": "3.272", "n": "22", "i": 18971, "v": "तमदृश्यं शरैः शूरौ माययान्तर्हितं तदा । योधयामासतुरुभौ रावणिं रामलक्ष्मणौ ।।"},
{"c": "3.272", "n": "23", "i": 18972, "v": "स रुषा सर्वगात्रेषु तयोः पुरुषसिंहयोः । व्यसृजत्सायकान्भूयः शतशोऽथ सहस्रशः ।।"},
{"c": "3.272", "n": "24", "i": 18973, "v": "तमदृश्यं विचिन्वन्तः सृजन्तमनिशं शरान् । हरयो विविशुर्व्योम प्रगृह्य महतीः शिलाः ।।"},
{"c": "3.272", "n": "25", "i": 18974, "v": "तांश्च तौ चाप्यदृश्यः स शरैर्विव्याध राक्षसः । स भृशं ताडयन्वीरो रावणिर्माययावृतः ।।"},
{"c": "3.272", "n": "26", "i": 18975, "v": "तौ शरैराचितौ वीरौ भ्रातरौ रामलक्ष्मणौ । पेततुर्गगनाद्भूमिं सूर्याचन्द्रमसाविव ।।"},
{"c": "3.273", "t": "मार्कण्डेय उवाच ।"},
{"c": "3.273", "n": "1", "i": 18976, "v": "तावुभौ पतितौ दृष्ट्वा भ्रातरावमितौजसौ । बबन्ध रावणिर्भूयः शरैर्दत्तवरैस्तदा ।।"},
{"c": "3.273", "n": "2", "i": 18977, "v": "तौ वीरौ शरजालेन बद्धाविन्द्रजिता रणे । रेजतुः पुरुषव्याघ्रौ शकुन्ताविव पञ्जरे ।।"},
{"c": "3.273", "n": "3", "i": 18978, "v": "तौ दृष्ट्वा पतितौ भूमौ शतशः सायकैश्चितौ । सुग्रीवः कपिभिः सार्धं परिवार्य ततः स्थितः ।।"},
{"c": "3.273", "n": "4", "i": 18979, "v": "सुषेणमैन्दद्विविदैः कुमुदेनाङ्गदेन च । हनूमन्नीलतारैश्च नलेन च कपीश्वरः ।।"},
{"c": "3.273", "n": "5", "i": 18980, "v": "ततस्तं देशमागम्य कृतकर्मा विभीषणः । बोधयामास तौ वीरौ प्रज्ञास्त्रेण प्रबोधितौ ।।"},
{"c": "3.273", "n": "6", "i": 18981, "v": "विशल्यौ चापि सुग्रीवः क्षणेनोभौ चकार तौ । विशल्यया महौषध्या दिव्यमन्त्रप्रयुक्तया ।।"},
{"c": "3.273", "n": "7", "i": 18982, "v": "तौ लब्धसंज्ञौ नृवरौ विशल्यावुदतिष्ठताम् । गततन्द्रीक्लमौ चास्तां क्षणेनोभौ महारथौ ।।"},
{"c": "3.273", "n": "8", "i": 18983, "v": "ततो विभीषणः पार्थ राममिक्ष्वाकुनन्दनम् । उवाच विज्वरं दृष्ट्वा कृताञ्जलिरिदं वचः ।।"},
{"c": "3.273", "n": "9", "i": 18984, "v": "अयमम्भो गृहीत्वा तु राजराजस्य शासनात् । गुह्यकोऽभ्यागतः श्वेतात्त्वत्सकाशमरिंदम ।।"},
{"c": "3.273", "n": "10", "i": 18985, "v": "इदमम्भः कुबेरस्ते महाराजः प्रयच्छति । अन्तर्हितानां भूतानां दर्शनार्थं परंतप ।।"},
{"c": "3.273", "n": "11", "i": 18986, "v": "अनेन स्पृष्टनयनो भूतान्यन्तर्हितान्युत । भवान्द्रक्ष्यति यस्मै च भवानेतत्प्रदास्यति ।।"},
{"c": "3.273", "n": "12", "i": 18987, "v": "तथेति रामस्तद्वारि प्रतिगृह्याथ सत्कृतम् । चकार नेत्रयोः शौचं लक्ष्मणश्च महामनाः ।।"},
{"c": "3.273", "n": "13", "i": 18988, "v": "सुग्रीवजाम्बवन्तौ च हनूमानङ्गदस्तथा । मैन्दद्विविदनीलाश्च प्रायः प्लवगसत्तमाः ।।"},
{"c": "3.273", "n": "14", "i": 18989, "v": "तथा समभवच्चापि यदुवाच विभीषणः । क्षणेनातीन्द्रियाण्येषां चक्षूंष्यासन्युधिष्ठिर ।।"},
{"c": "3.273", "n": "15", "i": 18990, "v": "इन्द्रजित्कृतकर्मा तु पित्रे कर्म तदात्मनः । निवेद्य पुनरागच्छत्त्वरयाजिशिरः प्रति ।।"},
{"c": "3.273", "n": "16", "i": 18991, "v": "तमापतन्तं संक्रुद्धं पुनरेव युयुत्सया । अभिदुद्राव सौमित्रिर्विभीषणमते स्थितः ।।"},
{"c": "3.273", "n": "17", "i": 18992, "v": "अकृताह्निकमेवैनं जिघांसुर्जितकाशिनम् । शरैर्जघान संक्रुद्धः कृतसंज्ञोऽथ लक्ष्मणः ।।"},
{"c": "3.273", "n": "18", "i": 18993, "v": "तयोः समभवद्युद्धं तदान्योन्यं जिगीषतोः । अतीव चित्रमाश्चर्यं शक्रप्रह्लादयोरिव ।।"},
{"c": "3.273", "n": "19", "i": 18994, "v": "अविध्यदिन्द्रजित्तीक्ष्णैः सौमित्रिं मर्मभेदिभिः । सौमित्रिश्चानलस्पर्शैरविध्यद्रावणिं शरैः ।।"},
{"c": "3.273", "n": "20", "i": 18995, "v": "सौमित्रिशरसंस्पर्शाद्रावणिः क्रोधमूर्छितः । असृजल्लक्ष्मणायाष्टौ शरानाशीविषोपमान् ।।"},
{"c": "3.273", "n": "21", "i": 18996, "v": "तस्यासून्पावकस्पर्शैः सौमित्रिः पत्रिभिस्त्रिभिः । यथा निरहरद्वीरस्तन्मे निगदतः शृणु ।।"},
{"c": "3.273", "n": "22", "i": 18997, "v": "एकेनास्य धनुष्मन्तं बाहुं देहादपातयत् । द्वितीयेन सनाराचं भुजं भूमौ न्यपातयत् ।।"},
{"c": "3.273", "n": "23", "i": 18998, "v": "तृतीयेन तु बाणेन पृथुधारेण भास्वता । जहार सुनसं चारु शिरो भ्राजिष्णुकुण्डलम् ।।"},
{"c": "3.273", "n": "24", "i": 18999, "v": "विनिकृत्तभुजस्कन्धं कबन्धं भीमदर्शनम् । तं हत्वा सूतमप्यस्त्रैर्जघान बलिनां वरः ।।"},
{"c": "3.273", "n": "25", "i": 19000, "v": "लङ्कां प्रवेशयामासुर्वाजिनस्तं रथं तदा । ददर्श रावणस्तं च रथं पुत्रविनाकृतम् ।।"},
{"c": "3.273", "n": "26", "i": 19001, "v": "स पुत्रं निहतं दृष्ट्वा त्रासात्संभ्रान्तलोचनः । रावणः शोकमोहार्तो वैदेहीं हन्तुमुद्यतः ।।"},
{"c": "3.273", "n": "27", "i": 19002, "v": "अशोकवनिकास्थां तां रामदर्शनलालसाम् । खड्गमादाय दुष्टात्मा जवेनाभिपपात ह ।।"},
{"c": "3.273", "n": "28", "i": 19003, "v": "तं दृष्ट्वा तस्य दुर्बुद्धेरविन्ध्यः पापनिश्चयम् । शमयामास संक्रुद्धं श्रूयतां येन हेतुना ।।"},
{"c": "3.273", "n": "29", "i": 19004, "v": "महाराज्ये स्थितो दीप्ते न स्त्रियं हन्तुमर्हसि । हतैवैषा यदा स्त्री च बन्धनस्था च ते गृहे ।।"},
{"c": "3.273", "n": "30", "i": 19005, "v": "न चैषा देहभेदेन हता स्यादिति मे मतिः । जहि भर्तारमेवास्या हते तस्मिन्हता भवेत् ।।"},
{"c": "3.273", "n": "31", "i": 19006, "v": "न हि ते विक्रमे तुल्यः साक्षादपि शतक्रतुः । असकृद्धि त्वया सेन्द्रास्त्रासितास्त्रिदशा युधि ।।"},
{"c": "3.273", "n": "32", "i": 19007, "v": "एवं बहुविधैर्वाक्यैरविन्ध्यो रावणं तदा । क्रुद्धं संशमयामास जगृहे च स तद्वचः ।।"},
{"c": "3.273", "n": "33", "i": 19008, "v": "निर्याणे स मतिं कृत्वा निधायासिं क्षपाचरः । आज्ञापयामास तदा रथो मे कल्प्यतामिति ।।"},
{"c": "3.274", "t": "मार्कण्डेय उवाच ।"},
{"c": "3.274", "n": "1", "i": 19009, "v": "ततः क्रुद्धो दशग्रीवः प्रिये पुत्रे निपातिते । निर्ययौ रथमास्थाय हेमरत्नविभूषितम् ।।"},
{"c": "3.274", "n": "2", "i": 19010, "v": "संवृतो राक्षसैर्घोरैर्विविधायुधपाणिभिः । अभिदुद्राव रामं स पोथयन्हरियूथपान् ।।"},
{"c": "3.274", "n": "3", "i": 19011, "v": "तमाद्रवन्तं संक्रुद्धं मैन्दनीलनलाङ्गदाः । हनूमाञ्जाम्बवांश्चैव ससैन्याः पर्यवारयन् ।।"},
{"c": "3.274", "n": "4", "i": 19012, "v": "ते दशग्रीवसैन्यं तदृक्षवानरयूथपाः । द्रुमैर्विध्वंसयां चक्रुर्दशग्रीवस्य पश्यतः ।।"},
{"c": "3.274", "n": "5", "i": 19013, "v": "ततः स्वसैन्यमालोक्य वध्यमानमरातिभिः । मायावी व्यदधान्मायां रावणो राक्षसेश्वरः ।।"},
{"c": "3.274", "n": "6", "i": 19014, "v": "तस्य देहाद्विनिष्क्रान्ताः शतशोऽथ सहस्रशः । राक्षसाः प्रत्यदृश्यन्त शरशक्त्यृष्टिपाणयः ।।"},
{"c": "3.274", "n": "7", "i": 19015, "v": "तान्रामो जघ्निवान्सर्वान्दिव्येनास्त्रेण राक्षसान् । अथ भूयोऽपि मायां स व्यदधाद्राक्षसाधिपः ।।"},
{"c": "3.274", "n": "8", "i": 19016, "v": "कृत्वा रामस्य रूपाणि लक्ष्मणस्य च भारत । अभिदुद्राव रामं च लक्ष्मणं च दशाननः ।।"},
{"c": "3.274", "n": "9", "i": 19017, "v": "ततस्ते राममर्छन्तो लक्ष्मणं च क्षपाचराः । अभिपेतुस्तदा राजन्प्रगृहीतोच्चकार्मुकाः ।।"},
{"c": "3.274", "n": "10", "i": 19018, "v": "तां दृष्ट्वा राक्षसेन्द्रस्य मायामिक्ष्वाकुनन्दनः । उवाच रामं सौमित्रिरसंभ्रान्तो बृहद्वचः ।।"},
{"c": "3.274", "n": "11", "i": 19019, "v": "जहीमान्राक्षसान्पापानात्मनः प्रतिरूपकान् । जघान रामस्तांश्चान्यानात्मनः प्रतिरूपकान् ।।"},
{"c": "3.274", "n": "12", "i": 19020, "v": "ततो हर्यश्वयुक्तेन रथेनादित्यवर्चसा । उपतस्थे रणे रामं मातलिः शक्रसारथिः ।।"},
{"c": "3.274", "t": "मातलिरुवाच ।"},
{"c": "3.274", "n": "13", "i": 19021, "v": "अयं हर्यश्वयुग्जैत्रो मघोनः स्यन्दनोत्तमः । अनेन शक्रः काकुत्स्थ समरे दैत्यदानवान् । शतशः पुरुषव्याघ्र रथोदारेण जघ्निवान् ।।"},
{"c": "3.274", "n": "14", "i": 19022, "v": "तदनेन नरव्याघ्र मया यत्तेन संयुगे । स्यन्दनेन जहि क्षिप्रं रावणं मा चिरं कृथाः ।।"},
{"c": "3.274", "n": "15", "i": 19023, "v": "इत्युक्तो राघवस्तथ्यं वचोऽशङ्कत मातलेः । मायेयं राक्षसस्येति तमुवाच विभीषणः ।।"},
{"c": "3.274", "n": "16", "i": 19024, "v": "नेयं माया नरव्याघ्र रावणस्य दुरात्मनः । तदातिष्ठ रथं शीघ्रमिममैन्द्रं महाद्युते ।।"},
{"c": "3.274", "n": "17", "i": 19025, "v": "ततः प्रहृष्टः काकुत्स्थस्तथेत्युक्त्वा विभीषणम् । रथेनाभिपपाताशु दशग्रीवं रुषान्वितः ।।"},
{"c": "3.274", "n": "18", "i": 19026, "v": "हाहाकृतानि भूतानि रावणे समभिद्रुते । सिंहनादाः सपटहा दिवि दिव्याश्च नानदन् ।।"},
{"c": "3.274", "n": "19", "i": 19027, "v": "स रामाय महाघोरं विससर्ज निशाचरः । शूलमिन्द्राशनिप्रख्यं ब्रह्मदण्डमिवोद्यतम् ।।"},
{"c": "3.274", "n": "20", "i": 19028, "v": "तच्छूलमन्तरा रामश्चिच्छेद निशितैः शरैः । तद्दृष्ट्वा दुष्करं कर्म रावणं भयमाविशत् ।।"},
{"c": "3.274", "n": "21", "i": 19029, "v": "ततः क्रुद्धः ससर्जाशु दशग्रीवः शिताञ्शरान् । सहस्रायुतशो रामे शस्त्राणि विविधानि च ।।"},
{"c": "3.274", "n": "22", "i": 19030, "v": "ततो भुशुण्डीः शूलांश्च मुसलानि परश्वधान् । शक्तीश्च विविधाकाराः शतघ्नीश्च शितक्षुराः ।।"},
{"c": "3.274", "n": "23", "i": 19031, "v": "तां मायां विकृतां दृष्ट्वा दशग्रीवस्य रक्षसः । भयात्प्रदुद्रुवुः सर्वे वानराः सर्वतोदिशम् ।।"},
{"c": "3.274", "n": "24", "i": 19032, "v": "ततः सुपत्रं सुमुखं हेमपुङ्खं शरोत्तमम् । तूणादादाय काकुत्स्थो ब्रह्मास्त्रेण युयोज ह ।।"},
{"c": "3.274", "n": "25", "i": 19033, "v": "तं बाणवर्यं रामेण ब्रह्मास्त्रेणाभिमन्त्रितम् । जहृषुर्देवगन्धर्वा दृष्ट्वा शक्रपुरोगमाः ।।"},
{"c": "3.274", "n": "26", "i": 19034, "v": "अल्पावशेषमायुश्च ततोऽमन्यन्त रक्षसः । ब्रह्मास्त्रोदीरणाच्छत्रोर्देवगन्धर्वकिंनराः ।।"},
{"c": "3.274", "n": "27", "i": 19035, "v": "ततः ससर्ज तं रामः शरमप्रतिमौजसम् । रावणान्तकरं घोरं ब्रह्मदण्डमिवोद्यतम् ।।"},
{"c": "3.274", "n": "28", "i": 19036, "v": "स तेन राक्षसश्रेष्ठः सरथः साश्वसारथिः । प्रजज्वाल महाज्वालेनाग्निनाभिपरिष्कृतः ।।"},
{"c": "3.274", "n": "29", "i": 19037, "v": "ततः प्रहृष्टास्त्रिदशाः सगन्धर्वाः सचारणाः । निहतं रावणं दृष्ट्वा रामेणाक्लिष्टकर्मणा ।।"},
{"c": "3.274", "n": "30", "i": 19038, "v": "तत्यजुस्तं महाभागं पञ्च भूतानि रावणम् । भ्रंशितः सर्वलोकेषु स हि ब्रह्मास्त्रतेजसा ।।"},
{"c": "3.274", "n": "31", "i": 19039, "v": "शरीरधातवो ह्यस्य मांसं रुधिरमेव च । नेशुर्ब्रह्मास्त्रनिर्दग्धा न च भस्माप्यदृश्यत ।।"},
{"c": "3.275", "t": "मार्कण्डेय उवाच ।"},
{"c": "3.275", "n": "1", "i": 19040, "v": "स हत्वा रावणं क्षुद्रं राक्षसेन्द्रं सुरद्विषम् । बभूव हृष्टः ससुहृद्रामः सौमित्रिणा सह ।।"},
{"c": "3.275", "n": "2", "i": 19041, "v": "ततो हते दशग्रीवे देवाः सर्षिपुरोगमाः । आशीर्भिर्जययुक्ताभिरानर्चुस्तं महाभुजम् ।।"},
{"c": "3.275", "n": "3", "i": 19042, "v": "रामं कमलपत्राक्षं तुष्टुवुः सर्वदेवताः । गन्धर्वाः पुष्पवर्षैश्च वाग्भिश्च त्रिदशालयाः ।।"},
{"c": "3.275", "n": "4", "i": 19043, "v": "पूजयित्वा यथा रामं प्रतिजग्मुर्यथागतम् । तन्महोत्सवसंकाशमासीदाकाशमच्युत ।।"},
{"c": "3.275", "n": "5", "i": 19044, "v": "ततो हत्वा दशग्रीवं लङ्कां रामो महायशाः । विभीषणाय प्रददौ प्रभुः परपुरंजयः ।।"},
{"c": "3.275", "n": "6", "i": 19045, "v": "ततः सीतां पुरस्कृत्य विभीषणपुरस्कृताम् । अविन्ध्यो नाम सुप्रज्ञो वृद्धामात्यो विनिर्ययौ ।।"},
{"c": "3.275", "n": "7", "i": 19046, "v": "उवाच च महात्मानं काकुत्स्थं दैन्यमास्थितम् । प्रतीच्छ देवीं सद्वृत्तां महात्मञ्जानकीमिति ।।"},
{"c": "3.275", "n": "8", "i": 19047, "v": "एतच्छ्रुत्वा वचस्तस्मादवतीर्य रथोत्तमात् । बाष्पेणापिहितां सीतां ददर्शेक्ष्वाकुनन्दनः ।।"},
{"c": "3.275", "n": "9", "i": 19048, "v": "तां दृष्ट्वा चारुसर्वाङ्गीं यानस्थां शोककर्शिताम् । मलोपचितसर्वाङ्गीं जटिलां कृष्णवाससम् ।।"},
{"c": "3.275", "n": "10", "i": 19049, "v": "उवाच रामो वैदेहीं परामर्शविशङ्कितः । गच्छ वैदेहि मुक्ता त्वं यत्कार्यं तन्मया कृतम् ।।"},
{"c": "3.275", "n": "11", "i": 19050, "v": "मामासाद्य पतिं भद्रे न त्वं राक्षसवेश्मनि । जरां व्रजेथा इति मे निहतोऽसौ निशाचरः ।।"},
{"c": "3.275", "n": "12", "i": 19051, "v": "कथं ह्यस्मद्विधो जातु जानन्धर्मविनिश्चयम् । परहस्तगतां नारीं मुहूर्तमपि धारयेत् ।।"},
{"c": "3.275", "n": "13", "i": 19052, "v": "सुवृत्तामसुवृत्तां वाप्यहं त्वामद्य मैथिलि । नोत्सहे परिभोगाय श्वावलीढं हविर्यथा ।।"},
{"c": "3.275", "n": "14", "i": 19053, "v": "ततः सा सहसा बाला तच्छ्रुत्वा दारुणं वचः । पपात देवी व्यथिता निकृत्ता कदली यथा ।।"},
{"c": "3.275", "n": "15", "i": 19054, "v": "यो ह्यस्या हर्षसंभूतो मुखरागस्तदाभवत् । क्षणेन स पुनर्भ्रष्टो निःश्वासादिव दर्पणे ।।"},
{"c": "3.275", "n": "16", "i": 19055, "v": "ततस्ते हरयः सर्वे तच्छ्रुत्वा रामभाषितम् । गतासुकल्पा निश्चेष्टा बभूवुः सहलक्ष्मणाः ।।"},
{"c": "3.275", "n": "17", "i": 19056, "v": "ततो देवो विशुद्धात्मा विमानेन चतुर्मुखः । पितामहो जगत्स्रष्टा दर्शयामास राघवम् ।।"},
{"c": "3.275", "n": "18", "i": 19057, "v": "शक्रश्चाग्निश्च वायुश्च यमो वरुण एव च । यक्षाधिपश्च भगवांस्तथा सप्तर्षयोऽमलाः ।।"},
{"c": "3.275", "n": "19", "i": 19058, "v": "राजा दशरथश्चैव दिव्यभास्वरमूर्तिमान् । विमानेन महार्हेण हंसयुक्तेन भास्वता ।।"},
{"c": "3.275", "n": "20", "i": 19059, "v": "ततोऽन्तरिक्षं तत्सर्वं देवगन्धर्वसंकुलम् । शुशुभे तारकाचित्रं शरदीव नभस्तलम् ।।"},
{"c": "3.275", "n": "21", "i": 19060, "v": "तत उत्थाय वैदेहि तेषां मध्ये यशस्विनी । उवाच वाक्यं कल्याणी रामं पृथुलवक्षसम् ।।"},
{"c": "3.275", "n": "22", "i": 19061, "v": "राजपुत्र न ते कोपं करोमि विदिता हि मे । गतिः स्त्रीणां नराणां च शृणु चेदं वचो मम ।।"},
{"c": "3.275", "n": "23", "i": 19062, "v": "अन्तश्चरति भूतानां मातरिश्वा सदागतिः । स मे विमुञ्चतु प्राणान्यदि पापं चराम्यहम् ।।"},
{"c": "3.275", "n": "24", "i": 19063, "v": "अग्निरापस्तथाकाशं पृथिवी वायुरेव च । विमुञ्चन्तु मम प्राणान्यदि पापं चराम्यहम् ।।"},
{"c": "3.275", "n": "25", "i": 19064, "v": "ततोऽन्तरिक्षे वागासीत्सर्वा विश्रावयन्दिशः । पुण्या संहर्षणी तेषां वानराणां महात्मनाम् ।।"},
{"c": "3.275", "t": "वायुरुवाच ।"},
{"c": "3.275", "n": "26", "i": 19065, "v": "भो भो राघव सत्यं वै वायुरस्मि सदागतिः । अपापा मैथिली राजन्संगच्छ सह भार्यया ।।"},
{"c": "3.275", "t": "अग्निरुवाच ।"},
{"c": "3.275", "n": "27", "i": 19066, "v": "अहमन्तःशरीरस्थो भूतानां रघुनन्दन । सुसूक्ष्ममपि काकुत्स्थ मैथिली नापराध्यति ।।"},
{"c": "3.275", "t": "वरुण उवाच ।"},
{"c": "3.275", "n": "28", "i": 19067, "v": "रसा वै मत्प्रसूता हि भूतदेहेषु राघव । अहं वै त्वां प्रब्रवीमि मैथिली प्रतिगृह्यताम् ।।"},
{"c": "3.275", "t": "ब्रह्मोवाच ।"},
{"c": "3.275", "n": "29", "i": 19068, "v": "पुत्र नैतदिहाश्चर्यं त्वयि राजर्षिधर्मिणि । साधो सद्वृत्तमार्गस्थे शृणु चेदं वचो मम ।।"},
{"c": "3.275", "n": "30", "i": 19069, "v": "शत्रुरेष त्वया वीर देवगन्धर्वभोगिनाम् । यक्षाणां दानवानां च महर्षीणां च पातितः ।।"},
{"c": "3.275", "n": "31", "i": 19070, "v": "अवध्यः सर्वभूतानां मत्प्रसादात्पुराभवत् । कस्माच्चित्कारणात्पापः कंचित्कालमुपेक्षितः ।।"},
{"c": "3.275", "n": "32", "i": 19071, "v": "वधार्थमात्मनस्तेन हृता सीता दुरात्मना । नलकूबरशापेन रक्षा चास्याः कृता मया ।।"},
{"c": "3.275", "n": "33", "i": 19072, "v": "यदि ह्यकामामासेवेत्स्त्रियमन्यामपि ध्रुवम् । शतधास्य फलेद्देह इत्युक्तः सोऽभवत्पुरा ।।"},
{"c": "3.275", "n": "34", "i": 19073, "v": "नात्र शङ्का त्वया कार्या प्रतीच्छेमां महाद्युते । कृतं त्वया महत्कार्यं देवानाममरप्रभ ।।"},
{"c": "3.275", "t": "दशरथ उवाच ।"},
{"c": "3.275", "n": "35", "i": 19074, "v": "प्रीतोऽस्मि वत्स भद्रं ते पिता दशरथोऽस्मि ते । अनुजानामि राज्यं च प्रशाधि पुरुषोत्तम ।।"},
{"c": "3.275", "t": "राम उवाच ।"},
{"c": "3.275", "n": "36", "i": 19075, "v": "अभिवादये त्वां राजेन्द्र यदि त्वं जनको मम । गमिष्यामि पुरीं रम्यामयोध्यां शासनात्तव ।।"},
{"c": "3.275", "t": "मार्कण्डेय उवाच ।"},
{"c": "3.275", "n": "37", "i": 19076, "v": "तमुवाच पिता भूयः प्रहृष्टो मनुजाधिप । गच्छायोध्यां प्रशाधि त्वं राम रक्तान्तलोचन ।।"},
{"c": "3.275", "n": "38", "i": 19077, "v": "ततो देवान्नमस्कृत्य सुहृद्भिरभिनन्दितः । महेन्द्र इव पौलोम्या भार्यया स समेयिवान् ।।"},
{"c": "3.275", "n": "39", "i": 19078, "v": "ततो वरं ददौ तस्मै अविन्ध्याय परंतपः । त्रिजटां चार्थमानाभ्यां योजयामास राक्षसीम् ।।"},
{"c": "3.275", "n": "40", "i": 19079, "v": "तमुवाच ततो ब्रह्मा देवैः शक्रमुखैर्वृतः । कौसल्यामातरिष्टांस्ते वरानद्य ददानि कान् ।।"},
{"c": "3.275", "n": "41", "i": 19080, "v": "वव्रे रामः स्थितिं धर्मे शत्रुभिश्चापराजयम् । राक्षसैर्निहतानां च वानराणां समुद्भवम् ।।"},
{"c": "3.275", "n": "42", "i": 19081, "v": "ततस्ते ब्रह्मणा प्रोक्ते तथेति वचने तदा । समुत्तस्थुर्महाराज वानरा लब्धचेतसः ।।"},
{"c": "3.275", "n": "43", "i": 19082, "v": "सीता चापि महाभागा वरं हनुमते ददौ । रामकीर्त्या समं पुत्र जीवितं ते भविष्यति ।।"},
{"c": "3.275", "n": "44", "i": 19083, "v": "दिव्यास्त्वामुपभोगाश्च मत्प्रसादकृताः सदा । उपस्थास्यन्ति हनुमन्निति स्म हरिलोचन ।।"},
{"c": "3.275", "n": "45", "i": 19084, "v": "ततस्ते प्रेक्षमाणानां तेषामक्लिष्टकर्मणाम् । अन्तर्धानं ययुर्देवाः सर्वे शक्रपुरोगमाः ।।"},
{"c": "3.275", "n": "46", "i": 19085, "v": "दृष्ट्वा तु रामं जानक्या समेतं शक्रसारथिः । उवाच परमप्रीतः सुहृन्मध्य इदं वचः ।।"},
{"c": "3.275", "n": "47", "i": 19086, "v": "देवगन्धर्वयक्षाणां मानुषासुरभोगिनाम् । अपनीतं त्वया दुःखमिदं सत्यपराक्रम ।।"},
{"c": "3.275", "n": "48", "i": 19087, "v": "सदेवासुरगन्धर्वा यक्षराक्षसपन्नगाः । कथयिष्यन्ति लोकास्त्वां यावद्भूमिर्धरिष्यति ।।"},
{"c": "3.275", "n": "49", "i": 19088, "v": "इत्येवमुक्त्वानुज्ञाप्य रामं शस्त्रभृतां वरम् । संपूज्यापाक्रमत्तेन रथेनादित्यवर्चसा ।।"},
{"c": "3.275", "n": "50", "i": 19089, "v": "ततः सीतां पुरस्कृत्य रामः सौमित्रिणा सह । सुग्रीवप्रमुखैश्चैव सहितः सर्ववानरैः ।।"},
{"c": "3.275", "n": "51", "i": 19090, "v": "विधाय रक्षां लङ्कायां विभीषणपुरस्कृतः । संततार पुनस्तेन सेतुना मकरालयम् ।।"},
{"c": "3.275", "n": "52", "i": 19091, "v": "पुष्पकेण विमानेन खेचरेण विराजता । कामगेन यथा मुख्यैरमात्यैः संवृतो वशी ।।"},
{"c": "3.275", "n": "53", "i": 19092, "v": "ततस्तीरे समुद्रस्य यत्र शिश्ये स पार्थिवः । तत्रैवोवास धर्मात्मा सहितः सर्ववानरैः ।।"},
{"c": "3.275", "n": "54", "i": 19093, "v": "अथैनान्राघवः काले समानीयाभिपूज्य च । विसर्जयामास तदा रत्नैः संतोष्य सर्वशः ।।"},
{"c": "3.275", "n": "55", "i": 19094, "v": "गतेषु वानरेन्द्रेषु गोपुच्छर्क्षेषु तेषु च । सुग्रीवसहितो रामः किष्किन्धां पुनरागमत् ।।"},
{"c": "3.275", "n": "56", "i": 19095, "v": "विभीषणेनानुगतः सुग्रीवसहितस्तदा । पुष्पकेण विमानेन वैदेह्या दर्शयन्वनम् ।।"},
{"c": "3.275", "n": "57", "i": 19096, "v": "किष्किन्धां तु समासाद्य रामः प्रहरतां वरः । अङ्गदं कृतकर्माणं यौवराज्येऽभ्यषेचयत् ।।"},
{"c": "3.275", "n": "58", "i": 19097, "v": "ततस्तैरेव सहितो रामः सौमित्रिणा सह । यथागतेन मार्गेण प्रययौ स्वपुरं प्रति ।।"},
{"c": "3.275", "n": "59", "i": 19098, "v": "अयोध्यां स समासाद्य पुरीं राष्ट्रपतिस्ततः । भरताय हनूमन्तं दूतं प्रस्थापयत्तदा ।।"},
{"c": "3.275", "n": "60", "i": 19099, "v": "लक्षयित्वेङ्गितं सर्वं प्रियं तस्मै निवेद्य च । वायुपुत्रे पुनः प्राप्ते नन्दिग्राममुपागमत् ।।"},
{"c": "3.275", "n": "61", "i": 19100, "v": "स तत्र मलदिग्धाङ्गं भरतं चीरवाससम् । अग्रतः पादुके कृत्वा ददर्शासीनमासने ।।"},
{"c": "3.275", "n": "62", "i": 19101, "v": "समेत्य भरतेनाथ शत्रुघ्नेन च वीर्यवान् । राघवः सहसौमित्रिर्मुमुदे भरतर्षभ ।।"},
{"c": "3.275", "n": "63", "i": 19102, "v": "तथा भरतशत्रुघ्नौ समेतौ गुरुणा तदा । वैदेह्या दर्शनेनोभौ प्रहर्षं समवापतुः ।।"},
{"c": "3.275", "n": "64", "i": 19103, "v": "तस्मै तद्भरतो राज्यमागतायाभिसत्कृतम् । न्यासं निर्यातयामास युक्तः परमया मुदा ।।"},
{"c": "3.275", "n": "65", "i": 19104, "v": "ततस्तं वैष्णवे शूरं नक्षत्रेऽभिमतेऽहनि । वसिष्ठो वामदेवश्च सहितावभ्यषिञ्चताम् ।।"},
{"c": "3.275", "n": "66", "i": 19105, "v": "सोऽभिषिक्तः कपिश्रेष्ठं सुग्रीवं ससुहृज्जनम् । विभीषणं च पौलस्त्यमन्वजानाद्गृहान्प्रति ।।"},
{"c": "3.275", "n": "67", "i": 19106, "v": "अभ्यर्च्य विविधै रत्नैः प्रीतियुक्तौ मुदा युतौ । समाधायेतिकर्तव्यं दुःखेन विससर्ज ह ।।"},
{"c": "3.275", "n": "68", "i": 19107, "v": "पुष्पकं च विमानं तत्पूजयित्वा स राघवः । प्रादाद्वैश्रवणायैव प्रीत्या स रघुनन्दनः ।।"},
{"c": "3.275", "n": "69", "i": 19108, "v": "ततो देवर्षिसहितः सरितं गोमतीमनु । दशाश्वमेधानाजह्रे जारूथ्यान्स निरर्गलान् ।।"},
{"c": "3.276", "t": "मार्कण्डेय उवाच ।"},
{"c": "3.276", "n": "1", "i": 19109, "v": "एवमेतन्महाबाहो रामेणामिततेजसा । प्राप्तं व्यसनमत्युग्रं वनवासकृतं पुरा ।।"},
{"c": "3.276", "n": "2", "i": 19110, "v": "मा शुचः पुरुषव्याघ्र क्षत्रियोऽसि परंतप । बाहुवीर्याश्रये मार्गे वर्तसे दीप्तनिर्णये ।।"},
{"c": "3.276", "n": "3", "i": 19111, "v": "न हि ते वृजिनं किंचिद्दृश्यते परमण्वपि । अस्मिन्मार्गे विषीदेयुः सेन्द्रा अपि सुरासुराः ।।"},
{"c": "3.276", "n": "4", "i": 19112, "v": "संहत्य निहतो वृत्रो मरुद्भिर्वज्रपाणिना । नमुचिश्चैव दुर्धर्षो दीर्घजिह्वा च राक्षसी ।।"},
{"c": "3.276", "n": "5", "i": 19113, "v": "सहायवति सर्वार्थाः संतिष्ठन्तीह सर्वशः । किं नु तस्याजितं संख्ये भ्राता यस्य धनंजयः ।।"},
{"c": "3.276", "n": "6", "i": 19114, "v": "अयं च बलिनां श्रेष्ठो भीमो भीमपराक्रमः । युवानौ च महेष्वासौ यमौ माद्रवतीसुतौ । एभिः सहायैः कस्मात्त्वं विषीदसि परंतप ।।"},
{"c": "3.276", "n": "7", "i": 19115, "v": "य इमे वज्रिणः सेनां जयेयुः समरुद्गणाम् । त्वमप्येभिर्महेष्वासैः सहायैर्देवरूपिभिः । विजेष्यसि रणे सर्वानमित्रान्भरतर्षभ ।।"},
{"c": "3.276", "n": "8", "i": 19116, "v": "इतश्च त्वमिमां पश्य सैन्धवेन दुरात्मना । बलिना वीर्यमत्तेन हृतामेभिर्महात्मभिः ।।"},
{"c": "3.276", "n": "9", "i": 19117, "v": "आनीतां द्रौपदीं कृष्णां कृत्वा कर्म सुदुष्करम् । जयद्रथं च राजानं विजितं वशमागतम् ।।"},
{"c": "3.276", "n": "10", "i": 19118, "v": "असहायेन रामेण वैदेही पुनराहृता । हत्वा संख्ये दशग्रीवं राक्षसं भीमविक्रमम् ।।"},
{"c": "3.276", "n": "11", "i": 19119, "v": "यस्य शाखामृगा मित्रा ऋक्षाः कालमुखास्तथा । जात्यन्तरगता राजन्नेतद्बुद्ध्यानुचिन्तय ।।"},
{"c": "3.276", "n": "12", "i": 19120, "v": "तस्मात्त्वं कुरुशार्दूल मा शुचो भरतर्षभ । त्वद्विधा हि महात्मानो न शोचन्ति परंतप ।।"},
{"c": "3.276", "t": "वैशंपायन उवाच ।"},
{"c": "3.276", "n": "13", "i": 19121, "v": "एवमाश्वासितो राजा मार्कण्डेयेन धीमता । त्यक्त्वा दुःखमदीनात्मा पुनरेवेदमब्रवीत् ।।"},
{"c": "3.277", "t": "युधिष्ठिर उवाच ।"},
{"c": "3.277", "n": "1", "i": 19122, "v": "नात्मानमनुशोचामि नेमान्भ्रातॄन्महामुने । हरणं चापि राज्यस्य यथेमां द्रुपदात्मजाम् ।।"},
{"c": "3.277", "n": "2", "i": 19123, "v": "द्यूते दुरात्मभिः क्लिष्टाः कृष्णया तारिता वयम् । जयद्रथेन च पुनर्वनादपहृता बलात् ।।"},
{"c": "3.277", "n": "3", "i": 19124, "v": "अस्ति सीमन्तिनी काचिद्दृष्टपूर्वाथ वा श्रुता । पतिव्रता महाभागा यथेयं द्रुपदात्मजा ।।"},
{"c": "3.277", "t": "मार्कण्डेय उवाच ।"},
{"c": "3.277", "n": "4", "i": 19125, "v": "शृणु राजन्कुलस्त्रीणां महाभाग्यं युधिष्ठिर । सर्वमेतद्यथा प्राप्तं सावित्र्या राजकन्यया ।।"},
{"c": "3.277", "n": "5", "i": 19126, "v": "आसीन्मद्रेषु धर्मात्मा राजा परमधार्मिकः । ब्रह्मण्यश्च शरण्यश्च सत्यसंधो जितेन्द्रियः ।।"},
{"c": "3.277", "n": "6", "i": 19127, "v": "यज्वा दानपतिर्दक्षः पौरजानपदप्रियः । पार्थिवोऽश्वपतिर्नाम सर्वभूतहिते रतः ।।"},
{"c": "3.277", "n": "7", "i": 19128, "v": "क्षमावाननपत्यश्च सत्यवाग्विजितेन्द्रियः । अतिक्रान्तेन वयसा संतापमुपजग्मिवान् ।।"},
{"c": "3.277", "n": "8", "i": 19129, "v": "अपत्योत्पादनार्थं स तीव्रं नियममास्थितः । काले परिमिताहारो ब्रह्मचारी जितेन्द्रियः ।।"},
{"c": "3.277", "n": "9", "i": 19130, "v": "हुत्वा शतसहस्रं स सावित्र्या राजसत्तम । षष्ठे षष्ठे तदा काले बभूव मितभोजनः ।।"},
{"c": "3.277", "n": "10", "i": 19131, "v": "एतेन नियमेनासीद्वर्षाण्यष्टादशैव तु । पूर्णे त्वष्टादशे वर्षे सावित्री तुष्टिमभ्यगात् । स्वरूपिणी तदा राजन्दर्शयामास तं नृपम् ।।"},
{"c": "3.277", "n": "11", "i": 19132, "v": "अग्निहोत्रात्समुत्थाय हर्षेण महतान्विता । उवाच चैनं वरदा वचनं पार्थिवं तदा ।।"},
{"c": "3.277", "n": "12", "i": 19133, "v": "ब्रह्मचर्येण शुद्धेन दमेन नियमेन च । सर्वात्मना च मद्भक्त्या तुष्टास्मि तव पार्थिव ।।"},
{"c": "3.277", "n": "13", "i": 19134, "v": "वरं वृणीष्वाश्वपते मद्रराज यथेप्सितम् । न प्रमादश्च धर्मेषु कर्तव्यस्ते कथंचन ।।"},
{"c": "3.277", "t": "अश्वपतिरुवाच ।"},
{"c": "3.277", "n": "14", "i": 19135, "v": "अपत्यार्थः समारम्भः कृतो धर्मेप्सया मया । पुत्रा मे बहवो देवि भवेयुः कुलभावनाः ।।"},
{"c": "3.277", "n": "15", "i": 19136, "v": "तुष्टासि यदि मे देवि काममेतं वृणोम्यहम् । संतानं हि परो धर्म इत्याहुर्मां द्विजातयः ।।"},
{"c": "3.277", "t": "सावित्र्युवाच ।"},
{"c": "3.277", "n": "16", "i": 19137, "v": "पूर्वमेव मया राजन्नभिप्रायमिमं तव । ज्ञात्वा पुत्रार्थमुक्तो वै तव हेतोः पितामहः ।।"},
{"c": "3.277", "n": "17", "i": 19138, "v": "प्रसादाच्चैव तस्मात्ते स्वयंभुविहिताद्भुवि । कन्या तेजस्विनी सौम्य क्षिप्रमेव भविष्यति ।।"},
{"c": "3.277", "n": "18", "i": 19139, "v": "उत्तरं च न ते किंचिद्व्याहर्तव्यं कथंचन । पितामहनिसर्गेण तुष्टा ह्येतद्ब्रवीमि ते ।।"},
{"c": "3.277", "t": "मार्कण्डेय उवाच ।"},
{"c": "3.277", "n": "19", "i": 19140, "v": "स तथेति प्रतिज्ञाय सावित्र्या वचनं नृपः । प्रसादयामास पुनः क्षिप्रमेवं भवेदिति ।।"},
{"c": "3.277", "n": "20", "i": 19141, "v": "अन्तर्हितायां सावित्र्यां जगाम स्वगृहं नृपः । स्वराज्ये चावसत्प्रीतः प्रजा धर्मेण पालयन् ।।"},
{"c": "3.277", "n": "21", "i": 19142, "v": "कस्मिंश्चित्तु गते काले स राजा नियतव्रतः । ज्येष्ठायां धर्मचारिण्यां महिष्यां गर्भमादधे ।।"},
{"c": "3.277", "n": "22", "i": 19143, "v": "राजपुत्र्यां तु गर्भः स मालव्यां भरतर्षभ । व्यवर्धत यथा शुक्ले तारापतिरिवाम्बरे ।।"},
{"c": "3.277", "n": "23", "i": 19144, "v": "प्राप्ते काले तु सुषुवे कन्यां राजीवलोचनाम् । क्रियाश्च तस्या मुदितश्चक्रे स नृपतिस्तदा ।।"},
{"c": "3.277", "n": "24", "i": 19145, "v": "सावित्र्या प्रीतया दत्ता सावित्र्या हुतया ह्यपि । सावित्रीत्येव नामास्याश्चक्रुर्विप्रास्तथा पिता ।।"},
{"c": "3.277", "n": "25", "i": 19146, "v": "सा विग्रहवतीव श्रीर्व्यवर्धत नृपात्मजा । कालेन चापि सा कन्या यौवनस्था बभूव ह ।।"},
{"c": "3.277", "n": "26", "i": 19147, "v": "तां सुमध्यां पृथुश्रोणीं प्रतिमां काञ्चनीमिव । प्राप्तेयं देवकन्येति दृष्ट्वा संमेनिरे जनाः ।।"},
{"c": "3.277", "n": "27", "i": 19148, "v": "तां तु पद्मपलाशाक्षीं ज्वलन्तीमिव तेजसा । न कश्चिद्वरयामास तेजसा प्रतिवारितः ।।"},
{"c": "3.277", "n": "28", "i": 19149, "v": "अथोपोष्य शिरःस्नाता दैवतान्यभिगम्य सा । हुत्वाग्निं विधिवद्विप्रान्वाचयामास पर्वणि ।।"},
{"c": "3.277", "n": "29", "i": 19150, "v": "ततः सुमनसः शेषाः प्रतिगृह्य महात्मनः । पितुः सकाशमगमद्देवी श्रीरिव रूपिणी ।।"},
{"c": "3.277", "n": "30", "i": 19151, "v": "साभिवाद्य पितुः पादौ शेषाः पूर्वं निवेद्य च । कृताञ्जलिर्वरारोहा नृपतेः पार्श्वतः स्थिता ।।"},
{"c": "3.277", "n": "31", "i": 19152, "v": "यौवनस्थां तु तां दृष्ट्वा स्वां सुतां देवरूपिणीम् । अयाच्यमानां च वरैर्नृपतिर्दुःखितोऽभवत् ।।"},
{"c": "3.277", "t": "राजोवाच ।"},
{"c": "3.277", "n": "32", "i": 19153, "v": "पुत्रि प्रदानकालस्ते न च कश्चिद्वृणोति माम् । स्वयमन्विच्छ भर्तारं गुणैः सदृशमात्मनः ।।"},
{"c": "3.277", "n": "33", "i": 19154, "v": "प्रार्थितः पुरुषो यश्च स निवेद्यस्त्वया मम । विमृश्याहं प्रदास्यामि वरय त्वं यथेप्सितम् ।।"},
{"c": "3.277", "n": "34", "i": 19155, "v": "श्रुतं हि धर्मशास्त्रे मे पठ्यमानं द्विजातिभिः । तथा त्वमपि कल्याणि गदतो मे वचः शृणु ।।"},
{"c": "3.277", "n": "35", "i": 19156, "v": "अप्रदाता पिता वाच्यो वाच्यश्चानुपयन्पतिः । मृते भर्तरि पुत्रश्च वाच्यो मातुररक्षिता ।।"},
{"c": "3.277", "n": "36", "i": 19157, "v": "इदं मे वचनं श्रुत्वा भर्तुरन्वेषणे त्वर । देवतानां यथा वाच्यो न भवेयं तथा कुरु ।।"},
{"c": "3.277", "t": "मार्कण्डेय उवाच ।"},
{"c": "3.277", "n": "37", "i": 19158, "v": "एवमुक्त्वा दुहितरं तथा वृद्धांश्च मन्त्रिणः । व्यादिदेशानुयात्रं च गम्यतामित्यचोदयत् ।।"},
{"c": "3.277", "n": "38", "i": 19159, "v": "साभिवाद्य पितुः पादौ व्रीडितेव मनस्विनी । पितुर्वचनमाज्ञाय निर्जगामाविचारितम् ।।"},
{"c": "3.277", "n": "39", "i": 19160, "v": "सा हैमं रथमास्थाय स्थविरैः सचिवैर्वृता । तपोवनानि रम्याणि राजर्षीणां जगाम ह ।।"},
{"c": "3.277", "n": "40", "i": 19161, "v": "मान्यानां तत्र वृद्धानां कृत्वा पादाभिवन्दनम् । वनानि क्रमशस्तात सर्वाण्येवाभ्यगच्छत ।।"},
{"c": "3.277", "n": "41", "i": 19162, "v": "एवं सर्वेषु तीर्थेषु धनोत्सर्गं नृपात्मजा । कुर्वती द्विजमुख्यानां तं तं देशं जगाम ह ।।"},
{"c": "3.278", "t": "मार्कण्डेय उवाच ।"},
{"c": "3.278", "n": "1", "i": 19163, "v": "अथ मद्राधिपो राजा नारदेन समागतः । उपविष्टः सभामध्ये कथायोगेन भारत ।।"},
{"c": "3.278", "n": "2", "i": 19164, "v": "ततोऽभिगम्य तीर्थानि सर्वाण्येवाश्रमांस्तथा । आजगाम पितुर्वेश्म सावित्री सह मन्त्रिभिः ।।"},
{"c": "3.278", "n": "3", "i": 19165, "v": "नारदेन सहासीनं दृष्ट्वा सा पितरं शुभा । उभयोरेव शिरसा चक्रे पादाभिवन्दनम् ।।"},
{"c": "3.278", "t": "नारद उवाच ।"},
{"c": "3.278", "n": "4", "i": 19166, "v": "क्व गताभूत्सुतेयं ते कुतश्चैवागता नृप । किमर्थं युवतीं भर्त्रे न चैनां संप्रयच्छसि ।।"},
{"c": "3.278", "t": "अश्वपतिरुवाच ।"},
{"c": "3.278", "n": "5", "i": 19167, "v": "कार्येण खल्वनेनैव प्रेषिताद्यैव चागता । तदस्याः शृणु देवर्षे भर्तारं योऽनया वृतः ।।"},
{"c": "3.278", "t": "मार्कण्डेय उवाच ।"},
{"c": "3.278", "n": "6", "i": 19168, "v": "सा ब्रूहि विस्तरेणेति पित्रा संचोदिता शुभा । दैवतस्येव वचनं प्रतिगृह्येदमब्रवीत् ।।"},
{"c": "3.278", "n": "7", "i": 19169, "v": "आसीच्छाल्वेषु धर्मात्मा क्षत्रियः पृथिवीपतिः । द्युमत्सेन इति ख्यातः पश्चादन्धो बभूव ह ।।"},
{"c": "3.278", "n": "8", "i": 19170, "v": "विनष्टचक्षुषस्तस्य बालपुत्रस्य धीमतः । सामीप्येन हृतं राज्यं छिद्रेऽस्मिन्पूर्ववैरिणा ।।"},
{"c": "3.278", "n": "9", "i": 19171, "v": "स बालवत्सया सार्धं भार्यया प्रस्थितो वनम् । महारण्यगतश्चापि तपस्तेपे महाव्रतः ।।"},
{"c": "3.278", "n": "10", "i": 19172, "v": "तस्य पुत्रः पुरे जातः संवृद्धश्च तपोवने । सत्यवाननुरूपो मे भर्तेति मनसा वृतः ।।"},
{"c": "3.278", "t": "नारद उवाच ।"},
{"c": "3.278", "n": "11", "i": 19173, "v": "अहो बत महत्पापं सावित्र्या नृपते कृतम् । अजानन्त्या यदनया गुणवान्सत्यवान्वृतः ।।"},
{"c": "3.278", "n": "12", "i": 19174, "v": "सत्यं वदत्यस्य पिता सत्यं माता प्रभाषते । ततोऽस्य ब्राह्मणाश्चक्रुर्नामैतत्सत्यवानिति ।।"},
{"c": "3.278", "n": "13", "i": 19175, "v": "बालस्याश्वाः प्रियाश्चास्य करोत्यश्वांश्च मृन्मयान् । चित्रेऽपि च लिखत्यश्वांश्चित्राश्व इति चोच्यते ।।"},
{"c": "3.278", "t": "राजोवाच ।"},
{"c": "3.278", "n": "14", "i": 19176, "v": "अपीदानीं स तेजस्वी बुद्धिमान्वा नृपात्मजः । क्षमावानपि वा शूरः सत्यवान्पितृनन्दनः ।।"},
{"c": "3.278", "t": "नारद उवाच ।"},
{"c": "3.278", "n": "15", "i": 19177, "v": "विवस्वानिव तेजस्वी बृहस्पतिसमो मतौ । महेन्द्र इव शूरश्च वसुधेव क्षमान्वितः ।।"},
{"c": "3.278", "t": "अश्वपतिरुवाच ।"},
{"c": "3.278", "n": "16", "i": 19178, "v": "अपि राजात्मजो दाता ब्रह्मण्यो वापि सत्यवान् । रूपवानप्युदारो वाप्यथ वा प्रियदर्शनः ।।"},
{"c": "3.278", "t": "नारद उवाच ।"},
{"c": "3.278", "n": "17", "i": 19179, "v": "साङ्कृते रन्तिदेवस्य स शक्त्या दानतः समः । ब्रह्मण्यः सत्यवादी च शिबिरौशीनरो यथा ।।"},
{"c": "3.278", "n": "18", "i": 19180, "v": "ययातिरिव चोदारः सोमवत्प्रियदर्शनः । रूपेणान्यतमोऽश्विभ्यां द्युमत्सेनसुतो बली ।।"},
{"c": "3.278", "n": "19", "i": 19181, "v": "स दान्तः स मृदुः शूरः स सत्यः स जितेन्द्रियः । स मैत्रः सोऽनसूयश्च स ह्रीमान्धृतिमांश्च सः ।।"},
{"c": "3.278", "n": "20", "i": 19182, "v": "नित्यशश्चार्जवं तस्मिन्स्थितिस्तस्यैव च ध्रुवा । संक्षेपतस्तपोवृद्धैः शीलवृद्धैश्च कथ्यते ।।"},
{"c": "3.278", "t": "अश्वपतिरुवाच ।"},
{"c": "3.278", "n": "21", "i": 19183, "v": "गुणैरुपेतं सर्वैस्तं भगवन्प्रब्रवीषि मे । दोषानप्यस्य मे ब्रूहि यदि सन्तीह केचन ।।"},
{"c": "3.278", "t": "नारद उवाच ।"},
{"c": "3.278", "n": "22", "i": 19184, "v": "एको दोषोऽस्य नान्योऽस्ति सोऽद्य प्रभृति सत्यवान् । संवत्सरेण क्षीणायुर्देहन्यासं करिष्यति ।।"},
{"c": "3.278", "t": "राजोवाच ।"},
{"c": "3.278", "n": "23", "i": 19185, "v": "एहि सावित्रि गच्छ त्वमन्यं वरय शोभने । तस्य दोषो महानेको गुणानाक्रम्य तिष्ठति ।।"},
{"c": "3.278", "n": "24", "i": 19186, "v": "यथा मे भगवानाह नारदो देवसत्कृतः । संवत्सरेण सोऽल्पायुर्देहन्यासं करिष्यति ।।"},
{"c": "3.278", "t": "सावित्र्युवाच ।"},
{"c": "3.278", "n": "25", "i": 19187, "v": "सकृदंशो निपतति सकृत्कन्या प्रदीयते । सकृदाह ददानीति त्रीण्येतानि सकृत्सकृत् ।।"},
{"c": "3.278", "n": "26", "i": 19188, "v": "दीर्घायुरथ वाल्पायुः सगुणो निर्गुणोऽपि वा । सकृद्वृतो मया भर्ता न द्वितीयं वृणोम्यहम् ।।"},
{"c": "3.278", "n": "27", "i": 19189, "v": "मनसा निश्चयं कृत्वा ततो वाचाभिधीयते । क्रियते कर्मणा पश्चात्प्रमाणं मे मनस्ततः ।।"},
{"c": "3.278", "t": "नारद उवाच ।"},
{"c": "3.278", "n": "28", "i": 19190, "v": "स्थिरा बुद्धिर्नरश्रेष्ठ सावित्र्या दुहितुस्तव । नैषा चालयितुं शक्या धर्मादस्मात्कथंचन ।।"},
{"c": "3.278", "n": "29", "i": 19191, "v": "नान्यस्मिन्पुरुषे सन्ति ये सत्यवति वै गुणाः । प्रदानमेव तस्मान्मे रोचते दुहितुस्तव ।।"},
{"c": "3.278", "t": "राजोवाच ।"},
{"c": "3.278", "n": "30", "i": 19192, "v": "अविचार्यमेतदुक्तं हि तथ्यं भगवता वचः । करिष्याम्येतदेवं च गुरुर्हि भगवान्मम ।।"},
{"c": "3.278", "t": "नारद उवाच ।"},
{"c": "3.278", "n": "31", "i": 19193, "v": "अविघ्नमस्तु सावित्र्याः प्रदाने दुहितुस्तव । साधयिष्यामहे तावत्सर्वेषां भद्रमस्तु वः ।।"},
{"c": "3.278", "t": "मार्कण्डेय उवाच ।"},
{"c": "3.278", "n": "32", "i": 19194, "v": "एवमुक्त्वा खमुत्पत्य नारदस्त्रिदिवं गतः । राजापि दुहितुः सर्वं वैवाहिकमकारयत् ।।"},
{"c": "3.279", "t": "मार्कण्डेय उवाच ।"},
{"c": "3.279", "n": "1", "i": 19195, "v": "अथ कन्याप्रदाने स तमेवार्थं विचिन्तयन् । समानिन्ये च तत्सर्वं भाण्डं वैवाहिकं नृपः ।।"},
{"c": "3.279", "n": "2", "i": 19196, "v": "ततो वृद्धान्द्विजान्सर्वानृत्विजः सपुरोहितान् । समाहूय तिथौ पुण्ये प्रययौ सह कन्यया ।।"},
{"c": "3.279", "n": "3", "i": 19197, "v": "मेध्यारण्यं स गत्वा च द्युमत्सेनाश्रमं नृपः । पद्भ्यामेव द्विजैः सार्धं राजर्षिं तमुपागमत् ।।"},
{"c": "3.279", "n": "4", "i": 19198, "v": "तत्रापश्यन्महाभागं शालवृक्षमुपाश्रितम् । कौश्यां बृस्यां समासीनं चक्षुर्हीनं नृपं तदा ।।"},
{"c": "3.279", "n": "5", "i": 19199, "v": "स राजा तस्य राजर्षेः कृत्वा पूजां यथार्हतः । वाचा सुनियतो भूत्वा चकारात्मनिवेदनम् ।।"},
{"c": "3.279", "n": "6", "i": 19200, "v": "तस्यार्घ्यमासनं चैव गां चावेद्य स धर्मवित् । किमागमनमित्येवं राजा राजानमब्रवीत् ।।"},
{"c": "3.279", "n": "7", "i": 19201, "v": "तस्य सर्वमभिप्रायमितिकर्तव्यतां च ताम् । सत्यवन्तं समुद्दिश्य सर्वमेव न्यवेदयत् ।।"},
{"c": "3.279", "t": "अश्वपतिरुवाच ।"},
{"c": "3.279", "n": "8", "i": 19202, "v": "सावित्री नाम राजर्षे कन्येयं मम शोभना । तां स्वधर्मेण धर्मज्ञ स्नुषार्थे त्वं गृहाण मे ।।"},
{"c": "3.279", "t": "द्युमत्सेन उवाच ।"},
{"c": "3.279", "n": "9", "i": 19203, "v": "च्युताः स्म राज्याद्वनवासमाश्रिता;श्चराम धर्मं नियतास्तपस्विनः । कथं त्वनर्हा वनवासमाश्रमे; सहिष्यते क्लेशमिमं सुता तव ।।"},
{"c": "3.279", "t": "अश्वपतिरुवाच ।"},
{"c": "3.279", "n": "10", "i": 19204, "v": "सुखं च दुःखं च भवाभवात्मकं; यदा विजानाति सुताहमेव च । न मद्विधे युज्यति वाक्यमीदृशं; विनिश्चयेनाभिगतोऽस्मि ते नृप ।।"},
{"c": "3.279", "n": "11", "i": 19205, "v": "आशां नार्हसि मे हन्तुं सौहृदात्प्रणयेन च । अभितश्चागतं प्रेम्णा प्रत्याख्यातुं न मार्हसि ।।"},
{"c": "3.279", "n": "12", "i": 19206, "v": "अनुरूपो हि संयोगे त्वं ममाहं तवापि च । स्नुषां प्रतीच्छ मे कन्यां भार्यां सत्यवतः सुताम् ।।"},
{"c": "3.279", "t": "द्युमत्सेन उवाच ।"},
{"c": "3.279", "n": "13", "i": 19207, "v": "पूर्वमेवाभिलषितः संबन्धो मे त्वया सह । भ्रष्टराज्यस्त्वहमिति तत एतद्विचारितम् ।।"},
{"c": "3.279", "n": "14", "i": 19208, "v": "अभिप्रायस्त्वयं यो मे पूर्वमेवाभिकाङ्क्षितः । स निर्वर्ततु मेऽद्यैव काङ्क्षितो ह्यसि मेऽतिथिः ।।"},
{"c": "3.279", "t": "मार्कण्डेय उवाच ।"},
{"c": "3.279", "n": "15", "i": 19209, "v": "ततः सर्वान्समानीय द्विजानाश्रमवासिनः । यथाविधि समुद्वाहं कारयामासतुर्नृपौ ।।"},
{"c": "3.279", "n": "16", "i": 19210, "v": "दत्त्वा त्वश्वपतिः कन्यां यथार्हं च परिच्छदम् । ययौ स्वमेव भवनं युक्तः परमया मुदा ।।"},
{"c": "3.279", "n": "17", "i": 19211, "v": "सत्यवानपि भार्यां तां लब्ध्वा सर्वगुणान्विताम् । मुमुदे सा च तं लब्ध्वा भर्तारं मनसेप्सितम् ।।"},
{"c": "3.279", "n": "18", "i": 19212, "v": "गते पितरि सर्वाणि संन्यस्याभरणानि सा । जगृहे वल्कलान्येव वस्त्रं काषायमेव च ।।"},
{"c": "3.279", "n": "19", "i": 19213, "v": "परिचारैर्गुणैश्चैव प्रश्रयेण दमेन च । सर्वकामक्रियाभिश्च सर्वेषां तुष्टिमावहत् ।।"},
{"c": "3.279", "n": "20", "i": 19214, "v": "श्वश्रूं शरीरसत्कारैः सर्वैराच्छादनादिभिः । श्वशुरं देवकार्यैश्च वाचः संयमनेन च ।।"},
{"c": "3.279", "n": "21", "i": 19215, "v": "तथैव प्रियवादेन नैपुणेन शमेन च । रहश्चैवोपचारेण भर्तारं पर्यतोषयत् ।।"},
{"c": "3.279", "n": "22", "i": 19216, "v": "एवं तत्राश्रमे तेषां तदा निवसतां सताम् । कालस्तपस्यतां कश्चिदतिचक्राम भारत ।।"},
{"c": "3.279", "n": "23", "i": 19217, "v": "सावित्र्यास्तु शयानायास्तिष्ठन्त्याश्च दिवानिशम् । नारदेन यदुक्तं तद्वाक्यं मनसि वर्तते ।।"},
{"c": "3.280", "t": "मार्कण्डेय उवाच ।"},
{"c": "3.280", "n": "1", "i": 19218, "v": "ततः काले बहुतिथे व्यतिक्रान्ते कदाचन । प्राप्तः स कालो मर्तव्यं यत्र सत्यवता नृप ।।"},
{"c": "3.280", "n": "2", "i": 19219, "v": "गणयन्त्याश्च सावित्र्या दिवसे दिवसे गते । तद्वाक्यं नारदेनोक्तं वर्तते हृदि नित्यशः ।।"},
{"c": "3.280", "n": "3", "i": 19220, "v": "चतुर्थेऽहनि मर्तव्यमिति संचिन्त्य भामिनी । व्रतं त्रिरात्रमुद्दिश्य दिवारात्रं स्थिताभवत् ।।"},
{"c": "3.280", "n": "4", "i": 19221, "v": "तं श्रुत्वा नियमं दुःखं वध्वा दुःखान्वितो नृपः । उत्थाय वाक्यं सावित्रीमब्रवीत्परिसान्त्वयन् ।।"},
{"c": "3.280", "n": "5", "i": 19222, "v": "अतितीव्रोऽयमारम्भस्त्वयारब्धो नृपात्मजे । तिसृणां वसतीनां हि स्थानं परमदुष्करम् ।।"},
{"c": "3.280", "t": "सावित्र्युवाच ।"},
{"c": "3.280", "n": "6", "i": 19223, "v": "न कार्यस्तात संतापः पारयिष्याम्यहं व्रतम् । व्यवसायकृतं हीदं व्यवसायश्च कारणम् ।।"},
{"c": "3.280", "t": "द्युमत्सेन उवाच ।"},
{"c": "3.280", "n": "7", "i": 19224, "v": "व्रतं भिन्धीति वक्तुं त्वां नास्मि शक्तः कथंचन । पारयस्वेति वचनं युक्तमस्मद्विधो वदेत् ।।"},
{"c": "3.280", "t": "मार्कण्डेय उवाच ।"},
{"c": "3.280", "n": "8", "i": 19225, "v": "एवमुक्त्वा द्युमत्सेनो विरराम महामनाः । तिष्ठन्ती चापि सावित्री काष्ठभूतेव लक्ष्यते ।।"},
{"c": "3.280", "n": "9", "i": 19226, "v": "श्वोभूते भर्तृमरणे सावित्र्या भरतर्षभ । दुःखान्वितायास्तिष्ठन्त्याः सा रात्रिर्व्यत्यवर्तत ।।"},
{"c": "3.280", "n": "10", "i": 19227, "v": "अद्य तद्दिवसं चेति हुत्वा दीप्तं हुताशनम् । युगमात्रोदिते सूर्ये कृत्वा पौर्वाह्णिकीः क्रियाः ।।"},
{"c": "3.280", "n": "11", "i": 19228, "v": "ततः सर्वान्द्विजान्वृद्धाञ्श्वश्रूं श्वशुरमेव च । अभिवाद्यानुपूर्व्येण प्राञ्जलिर्नियता स्थिता ।।"},
{"c": "3.280", "n": "12", "i": 19229, "v": "अवैधव्याशिषस्ते तु सावित्र्यर्थं हिताः शुभाः । ऊचुस्तपस्विनः सर्वे तपोवननिवासिनः ।।"},
{"c": "3.280", "n": "13", "i": 19230, "v": "एवमस्त्विति सावित्री ध्यानयोगपरायणा । मनसा ता गिरः सर्वाः प्रत्यगृह्णात्तपस्विनाम् ।।"},
{"c": "3.280", "n": "14", "i": 19231, "v": "तं कालं च मुहूर्तं च प्रतीक्षन्ती नृपात्मजा । यथोक्तं नारदवचश्चिन्तयन्ती सुदुःखिता ।।"},
{"c": "3.280", "n": "15", "i": 19232, "v": "ततस्तु श्वश्रूश्वशुरावूचतुस्तां नृपात्मजाम् । एकान्तस्थामिदं वाक्यं प्रीत्या भरतसत्तम ।।"},
{"c": "3.280", "t": "श्वशुरावूचतुः ।"},
{"c": "3.280", "n": "16", "i": 19233, "v": "व्रतो यथोपदिष्टोऽयं यथावत्पारितस्त्वया । आहारकालः संप्राप्तः क्रियतां यदनन्तरम् ।।"},
{"c": "3.280", "t": "सावित्र्युवाच ।"},
{"c": "3.280", "n": "17", "i": 19234, "v": "अस्तं गते मयादित्ये भोक्तव्यं कृतकामया । एष मे हृदि संकल्पः समयश्च कृतो मया ।।"},
{"c": "3.280", "t": "मार्कण्डेय उवाच ।"},
{"c": "3.280", "n": "18", "i": 19235, "v": "एवं संभाषमाणायाः सावित्र्या भोजनं प्रति । स्कन्धे परशुमादाय सत्यवान्प्रस्थितो वनम् ।।"},
{"c": "3.280", "n": "19", "i": 19236, "v": "सावित्री त्वाह भर्तारं नैकस्त्वं गन्तुमर्हसि । सह त्वयागमिष्यामि न हि त्वां हातुमुत्सहे ।।"},
{"c": "3.280", "t": "सत्यवानुवाच ।"},
{"c": "3.280", "n": "20", "i": 19237, "v": "वनं न गतपूर्वं ते दुःखः पन्थाश्च भामिनि । व्रतोपवासक्षामा च कथं पद्भ्यां गमिष्यसि ।।"},
{"c": "3.280", "t": "सावित्र्युवाच ।"},
{"c": "3.280", "n": "21", "i": 19238, "v": "उपवासान्न मे ग्लानिर्नास्ति चापि परिश्रमः । गमने च कृतोत्साहां प्रतिषेद्धुं न मार्हसि ।।"},
{"c": "3.280", "t": "सत्यवानुवाच ।"},
{"c": "3.280", "n": "22", "i": 19239, "v": "यदि ते गमनोत्साहः करिष्यामि तव प्रियम् । मम त्वामन्त्रय गुरून्न मां दोषः स्पृशेदयम् ।।"},
{"c": "3.280", "t": "मार्कण्डेय उवाच ।"},
{"c": "3.280", "n": "23", "i": 19240, "v": "साभिगम्याब्रवीच्छ्वश्रूं श्वशुरं च महाव्रता । अयं गच्छति मे भर्ता फलाहारो महावनम् ।।"},
{"c": "3.280", "n": "24", "i": 19241, "v": "इच्छेयमभ्यनुज्ञातुमार्यया श्वशुरेण च । अनेन सह निर्गन्तुं न हि मे विरहः क्षमः ।।"},
{"c": "3.280", "n": "25", "i": 19242, "v": "गुर्वग्निहोत्रार्थकृते प्रस्थितश्च सुतस्तव । न निवार्यो निवार्यः स्यादन्यथा प्रस्थितो वनम् ।।"},
{"c": "3.280", "n": "26", "i": 19243, "v": "संवत्सरः किंचिदूनो न निष्क्रान्ताहमाश्रमात् । वनं कुसुमितं द्रष्टुं परं कौतूहलं हि मे ।।"},
{"c": "3.280", "t": "द्युमत्सेन उवाच ।"},
{"c": "3.280", "n": "27", "i": 19244, "v": "यतः प्रभृति सावित्री पित्रा दत्ता स्नुषा मम । नानयाभ्यर्थनायुक्तमुक्तपूर्वं स्मराम्यहम् ।।"},
{"c": "3.280", "n": "28", "i": 19245, "v": "तदेषा लभतां कामं यथाभिलषितं वधूः । अप्रमादश्च कर्तव्यः पुत्रि सत्यवतः पथि ।।"},
{"c": "3.280", "t": "मार्कण्डेय उवाच ।"},
{"c": "3.280", "n": "29", "i": 19246, "v": "उभाभ्यामभ्यनुज्ञाता सा जगाम यशस्विनी । सह भर्त्रा हसन्तीव हृदयेन विदूयता ।।"},
{"c": "3.280", "n": "30", "i": 19247, "v": "सा वनानि विचित्राणि रमणीयानि सर्वशः । मयूररवघुष्टानि ददर्श विपुलेक्षणा ।।"},
{"c": "3.280", "n": "31", "i": 19248, "v": "नदीः पुण्यवहाश्चैव पुष्पितांश्च नगोत्तमान् । सत्यवानाह पश्येति सावित्रीं मधुराक्षरम् ।।"},
{"c": "3.280", "n": "32", "i": 19249, "v": "निरीक्षमाणा भर्तारं सर्वावस्थमनिन्दिता । मृतमेव हि तं मेने काले मुनिवचः स्मरन् ।।"},
{"c": "3.280", "n": "33", "i": 19250, "v": "अनुवर्तती तु भर्तारं जगाम मृदुगामिनी । द्विधेव हृदयं कृत्वा तं च कालमवेक्षती ।।"},
{"c": "3.281", "t": "मार्कण्डेय उवाच ।"},
{"c": "3.281", "n": "1", "i": 19251, "v": "अथ भार्यासहायः स फलान्यादाय वीर्यवान् । कठिनं पूरयामास ततः काष्ठान्यपाटयत् ।।"},
{"c": "3.281", "n": "2", "i": 19252, "v": "तस्य पाटयतः काष्ठं स्वेदो वै समजायत । व्यायामेन च तेनास्य जज्ञे शिरसि वेदना ।।"},
{"c": "3.281", "n": "3", "i": 19253, "v": "सोऽभिगम्य प्रियां भार्यामुवाच श्रमपीडितः । व्यायामेन ममानेन जाता शिरसि वेदना ।।"},
{"c": "3.281", "n": "4", "i": 19254, "v": "अङ्गानि चैव सावित्रि हृदयं दूयतीव च । अस्वस्थमिव चात्मानं लक्षये मितभाषिणि ।।"},
{"c": "3.281", "n": "5", "i": 19255, "v": "शूलैरिव शिरो विद्धमिदं संलक्षयाम्यहम् । तत्स्वप्तुमिच्छे कल्याणि न स्थातुं शक्तिरस्ति मे ।।"},
{"c": "3.281", "n": "6", "i": 19256, "v": "समासाद्याथ सावित्री भर्तारमुपगूह्य च । उत्सङ्गेऽस्य शिरः कृत्वा निषसाद महीतले ।।"},
{"c": "3.281", "n": "7", "i": 19257, "v": "ततः सा नारदवचो विमृशन्ती तपस्विनी । तं मुहूर्तं क्षणं वेलां दिवसं च युयोज ह ।।"},
{"c": "3.281", "n": "8", "i": 19258, "v": "मुहूर्तादिव चापश्यत्पुरुषं पीतवाससम् । बद्धमौलिं वपुष्मन्तमादित्यसमतेजसम् ।।"},
{"c": "3.281", "n": "9", "i": 19259, "v": "श्यामावदातं रक्ताक्षं पाशहस्तं भयावहम् । स्थितं सत्यवतः पार्श्वे निरीक्षन्तं तमेव च ।।"},
{"c": "3.281", "n": "10", "i": 19260, "v": "तं दृष्ट्वा सहसोत्थाय भर्तुर्न्यस्य शनैः शिरः । कृताञ्जलिरुवाचार्ता हृदयेन प्रवेपता ।।"},
{"c": "3.281", "n": "11", "i": 19261, "v": "दैवतं त्वाभिजानामि वपुरेतद्ध्यमानुषम् । कामया ब्रूहि मे देव कस्त्वं किं च चिकीर्षसि ।।"},
{"c": "3.281", "t": "यम उवाच ।"},
{"c": "3.281", "n": "12", "i": 19262, "v": "पतिव्रतासि सावित्रि तथैव च तपोन्विता । अतस्त्वामभिभाषामि विद्धि मां त्वं शुभे यमम् ।।"},
{"c": "3.281", "n": "13", "i": 19263, "v": "अयं ते सत्यवान्भर्ता क्षीणायुः पार्थिवात्मजः । नेष्याम्येनमहं बद्ध्वा विद्ध्येतन्मे चिकीर्षितम् ।।"},
{"c": "3.281", "t": "मार्कण्डेय उवाच ।"},
{"c": "3.281", "n": "14", "i": 19264, "v": "इत्युक्त्वा पितृराजस्तां भगवान्स्वं चिकीर्षितम् । यथावत्सर्वमाख्यातुं तत्प्रियार्थं प्रचक्रमे ।।"},
{"c": "3.281", "n": "15", "i": 19265, "v": "अयं हि धर्मसंयुक्तो रूपवान्गुणसागरः । नार्हो मत्पुरुषैर्नेतुमतोऽस्मि स्वयमागतः ।।"},
{"c": "3.281", "n": "16", "i": 19266, "v": "ततः सत्यवतः कायात्पाशबद्धं वशं गतम् । अङ्गुष्ठमात्रं पुरुषं निश्चकर्ष यमो बलात् ।।"},
{"c": "3.281", "n": "17", "i": 19267, "v": "ततः समुद्धृतप्राणं गतश्वासं हतप्रभम् । निर्विचेष्टं शरीरं तद्बभूवाप्रियदर्शनम् ।।"},
{"c": "3.281", "n": "18", "i": 19268, "v": "यमस्तु तं तथा बद्ध्वा प्रयातो दक्षिणामुखः । सावित्री चापि दुःखार्ता यममेवान्वगच्छत । नियमव्रतसंसिद्धा महाभागा पतिव्रता ।।"},
{"c": "3.281", "t": "यम उवाच ।"},
{"c": "3.281", "n": "19", "i": 19269, "v": "निवर्त गच्छ सावित्रि कुरुष्वास्यौर्ध्वदेहिकम् । कृतं भर्तुस्त्वयानृण्यं यावद्गम्यं गतं त्वया ।।"},
{"c": "3.281", "t": "सावित्र्युवाच ।"},
{"c": "3.281", "n": "20", "i": 19270, "v": "यत्र मे नीयते भर्ता स्वयं वा यत्र गच्छति । मयापि तत्र गन्तव्यमेष धर्मः सनातनः ।।"},
{"c": "3.281", "n": "21", "i": 19271, "v": "तपसा गुरुवृत्त्या च भर्तुः स्नेहाद्व्रतेन च । तव चैव प्रसादेन न मे प्रतिहता गतिः ।।"},
{"c": "3.281", "n": "22", "i": 19272, "v": "प्राहुः सप्तपदं मित्रं बुधास्तत्त्वार्थदर्शिनः । मित्रतां च पुरस्कृत्य किंचिद्वक्ष्यामि तच्छृणु ।।"},
{"c": "3.281", "n": "23", "i": 19273, "v": "नानात्मवन्तस्तु वने चरन्ति; धर्मं च वासं च परिश्रमं च । विज्ञानतो धर्ममुदाहरन्ति; तस्मात्सन्तो धर्ममाहुः प्रधानम् ।।"},
{"c": "3.281", "n": "24", "i": 19274, "v": "एकस्य धर्मेण सतां मतेन; सर्वे स्म तं मार्गमनुप्रपन्नाः । मा वै द्वितीयं मा तृतीयं च वाञ्छे; तस्मात्सन्तो धर्ममाहुः प्रधानम् ।।"},
{"c": "3.281", "t": "यम उवाच ।"},
{"c": "3.281", "n": "25", "i": 19275, "v": "निवर्त तुष्टोऽस्मि तवानया गिरा; स्वराक्षरव्यञ्जनहेतुयुक्तया । वरं वृणीष्वेह विनास्य जीवितं; ददानि ते सर्वमनिन्दिते वरम् ।।"},
{"c": "3.281", "t": "सावित्र्युवाच ।"},
{"c": "3.281", "n": "26", "i": 19276, "v": "च्युतः स्वराज्याद्वनवासमाश्रितो; विनष्टचक्षुः श्वशुरो ममाश्रमे । स लब्धचक्षुर्बलवान्भवेन्नृप;स्तव प्रसादाज्ज्वलनार्कसंनिभः ।।"},
{"c": "3.281", "t": "यम उवाच ।"},
{"c": "3.281", "n": "27", "i": 19277, "v": "ददानि ते सर्वमनिन्दिते वरं; यथा त्वयोक्तं भविता च तत्तथा । तवाध्वना ग्लानिमिवोपलक्षये; निवर्त गच्छस्व न ते श्रमो भवेत् ।।"},
{"c": "3.281", "t": "सावित्र्युवाच ।"},
{"c": "3.281", "n": "28", "i": 19278, "v": "कुतः श्रमो भर्तृसमीपतो हि मे; यतो हि भर्ता मम सा गतिर्ध्रुवा । यतः पतिं नेष्यसि तत्र मे गतिः; सुरेश भूयश्च वचो निबोध मे ।।"},
{"c": "3.281", "n": "29", "i": 19279, "v": "सतां सकृत्संगतमीप्सितं परं; ततः परं मित्रमिति प्रचक्षते । न चाफलं सत्पुरुषेण संगतं; ततः सतां संनिवसेत्समागमे ।।"},
{"c": "3.281", "t": "यम उवाच ।"},
{"c": "3.281", "n": "30", "i": 19280, "v": "मनोनुकूलं बुधबुद्धिवर्धनं; त्वयाहमुक्तो वचनं हिताश्रयम् । विना पुनः सत्यवतोऽस्य जीवितं; वरं द्वितीयं वरयस्व भामिनि ।।"},
{"c": "3.281", "t": "सावित्र्युवाच ।"},
{"c": "3.281", "n": "31", "i": 19281, "v": "हृतं पुरा मे श्वशुरस्य धीमतः; स्वमेव राज्यं स लभेत पार्थिवः । जह्यात्स्वधर्मं न च मे गुरुर्यथा; द्वितीयमेतं वरयामि ते वरम् ।।"},
{"c": "3.281", "t": "यम उवाच ।"},
{"c": "3.281", "n": "32", "i": 19282, "v": "स्वमेव राज्यं प्रतिपत्स्यतेऽचिरा;न्न च स्वधर्मात्परिहास्यते नृपः । कृतेन कामेन मया नृपात्मजे; निवर्त गच्छस्व न ते श्रमो भवेत् ।।"},
{"c": "3.281", "t": "सावित्र्युवाच ।"},
{"c": "3.281", "n": "33", "i": 19283, "v": "प्रजास्त्वयेमा नियमेन संयता; नियम्य चैता नयसे न कामया । अतो यमत्वं तव देव विश्रुतं; निबोध चेमां गिरमीरितां मया ।।"},
{"c": "3.281", "n": "34", "i": 19284, "v": "अद्रोहः सर्वभूतेषु कर्मणा मनसा गिरा । अनुग्रहश्च दानं च सतां धर्मः सनातनः ।।"},
{"c": "3.281", "n": "35", "i": 19285, "v": "एवंप्रायश्च लोकोऽयं मनुष्याः शक्तिपेशलाः । सन्तस्त्वेवाप्यमित्रेषु दयां प्राप्तेषु कुर्वते ।।"},
{"c": "3.281", "t": "यम उवाच ।"},
{"c": "3.281", "n": "36", "i": 19286, "v": "पिपासितस्येव यथा भवेत्पय;स्तथा त्वया वाक्यमिदं समीरितम् । विना पुनः सत्यवतोऽस्य जीवितं; वरं वृणीष्वेह शुभे यदिच्छसि ।।"},
{"c": "3.281", "t": "सावित्र्युवाच ।"},
{"c": "3.281", "n": "37", "i": 19287, "v": "ममानपत्यः पृथिवीपतिः पिता; भवेत्पितुः पुत्रशतं ममौरसम् । कुलस्य संतानकरं च यद्भवे;त्तृतीयमेतं वरयामि ते वरम् ।।"},
{"c": "3.281", "t": "यम उवाच ।"},
{"c": "3.281", "n": "38", "i": 19288, "v": "कुलस्य संतानकरं सुवर्चसं; शतं सुतानां पितुरस्तु ते शुभे । कृतेन कामेन नराधिपात्मजे; निवर्त दूरं हि पथस्त्वमागता ।।"},
{"c": "3.281", "t": "सावित्र्युवाच ।"},
{"c": "3.281", "n": "39", "i": 19289, "v": "न दूरमेतन्मम भर्तृसंनिधौ; मनो हि मे दूरतरं प्रधावति । तथा व्रजन्नेव गिरं समुद्यतां; मयोच्यमानां शृणु भूय एव च ।।"},
{"c": "3.281", "n": "40", "i": 19290, "v": "विवस्वतस्त्वं तनयः प्रतापवां;स्ततो हि वैवस्वत उच्यसे बुधैः । शमेन धर्मेण च रञ्जिताः प्रजा;स्ततस्तवेहेश्वर धर्मराजता ।।"},
{"c": "3.281", "n": "41", "i": 19291, "v": "आत्मन्यपि न विश्वासस्तावान्भवति सत्सु यः । तस्मात्सत्सु विशेषेण सर्वः प्रणयमिच्छति ।।"},
{"c": "3.281", "n": "42", "i": 19292, "v": "सौहृदात्सर्वभूतानां विश्वासो नाम जायते । तस्मात्सत्सु विशेषेण विश्वासं कुरुते जनः ।।"},
{"c": "3.281", "t": "यम उवाच ।"},
{"c": "3.281", "n": "43", "i": 19293, "v": "उदाहृतं ते वचनं यदङ्गने; शुभे न तादृक्त्वदृते मया श्रुतम् । अनेन तुष्टोऽस्मि विनास्य जीवितं; वरं चतुर्थं वरयस्व गच्छ च ।।"},
{"c": "3.281", "t": "सावित्र्युवाच ।"},
{"c": "3.281", "n": "44", "i": 19294, "v": "ममात्मजं सत्यवतस्तथौरसं; भवेदुभाभ्यामिह यत्कुलोद्वहम् । शतं सुतानां बलवीर्यशालिना;मिदं चतुर्थं वरयामि ते वरम् ।।"},
{"c": "3.281", "t": "यम उवाच ।"},
{"c": "3.281", "n": "45", "i": 19295, "v": "शतं सुतानां बलवीर्यशालिनां; भविष्यति प्रीतिकरं तवाबले । परिश्रमस्ते न भवेन्नृपात्मजे; निवर्त दूरं हि पथस्त्वमागता ।।"},
{"c": "3.281", "t": "सावित्र्युवाच ।"},
{"c": "3.281", "n": "46", "i": 19296, "v": "सतां सदा शाश्वती धर्मवृत्तिः; सन्तो न सीदन्ति न च व्यथन्ति । सतां सद्भिर्नाफलः संगमोऽस्ति; सद्भ्यो भयं नानुवर्तन्ति सन्तः ।।"},
{"c": "3.281", "n": "47", "i": 19297, "v": "सन्तो हि सत्येन नयन्ति सूर्यं; सन्तो भूमिं तपसा धारयन्ति । सन्तो गतिर्भूतभव्यस्य राज;न्सतां मध्ये नावसीदन्ति सन्तः ।।"},
{"c": "3.281", "n": "48", "i": 19298, "v": "आर्यजुष्टमिदं वृत्तमिति विज्ञाय शाश्वतम् । सन्तः परार्थं कुर्वाणा नावेक्षन्ते प्रतिक्रियाम् ।।"},
{"c": "3.281", "n": "49", "i": 19299, "v": "न च प्रसादः सत्पुरुषेषु मोघो; न चाप्यर्थो नश्यति नापि मानः । यस्मादेतन्नियतं सत्सु नित्यं; तस्मात्सन्तो रक्षितारो भवन्ति ।।"},
{"c": "3.281", "t": "यम उवाच ।"},
{"c": "3.281", "n": "50", "i": 19300, "v": "यथा यथा भाषसि धर्मसंहितं; मनोनुकूलं सुपदं महार्थवत् । तथा तथा मे त्वयि भक्तिरुत्तमा; वरं वृणीष्वाप्रतिमं यतव्रते ।।"},
{"c": "3.281", "t": "सावित्र्युवाच ।"},
{"c": "3.281", "n": "51", "i": 19301, "v": "न तेऽपवर्गः सुकृताद्विनाकृत;स्तथा यथान्येषु वरेषु मानद । वरं वृणे जीवतु सत्यवानयं; यथा मृता ह्येवमहं विना पतिम् ।।"},
{"c": "3.281", "n": "52", "i": 19302, "v": "न कामये भर्तृविनाकृता सुखं; न कामये भर्तृविनाकृता दिवम् । न कामये भर्तृविनाकृता श्रियं; न भर्तृहीना व्यवसामि जीवितुम् ।।"},
{"c": "3.281", "n": "53", "i": 19303, "v": "वरातिसर्गः शतपुत्रता मम; त्वयैव दत्तो ह्रियते च मे पतिः । वरं वृणे जीवतु सत्यवानयं; तवैव सत्यं वचनं भविष्यति ।।"},
{"c": "3.281", "t": "मार्कण्डेय उवाच ।"},
{"c": "3.281", "n": "54", "i": 19304, "v": "तथेत्युक्त्वा तु तान्पाशान्मुक्त्वा वैवस्वतो यमः । धर्मराजः प्रहृष्टात्मा सावित्रीमिदमब्रवीत् ।।"},
{"c": "3.281", "n": "55", "i": 19305, "v": "एष भद्रे मया मुक्तो भर्ता ते कुलनन्दिनि । अरोगस्तव नेयश्च सिद्धार्थश्च भविष्यति ।।"},
{"c": "3.281", "n": "56", "i": 19306, "v": "चतुर्वर्षशतं चायुस्त्वया सार्धमवाप्स्यति । इष्ट्वा यज्ञैश्च धर्मेण ख्यातिं लोके गमिष्यति ।।"},
{"c": "3.281", "n": "57", "i": 19307, "v": "त्वयि पुत्रशतं चैव सत्यवाञ्जनयिष्यति । ते चापि सर्वे राजानः क्षत्रियाः पुत्रपौत्रिणः । ख्यातास्त्वन्नामधेयाश्च भविष्यन्तीह शाश्वताः ।।"},
{"c": "3.281", "n": "58", "i": 19308, "v": "पितुश्च ते पुत्रशतं भविता तव मातरि । मालव्यां मालवा नाम शाश्वताः पुत्रपौत्रिणः । भ्रातरस्ते भविष्यन्ति क्षत्रियास्त्रिदशोपमाः ।।"},
{"c": "3.281", "n": "59", "i": 19309, "v": "एवं तस्यै वरं दत्त्वा धर्मराजः प्रतापवान् । निवर्तयित्वा सावित्रीं स्वमेव भवनं ययौ ।।"},
{"c": "3.281", "n": "60", "i": 19310, "v": "सावित्र्यपि यमे याते भर्तारं प्रतिलभ्य च । जगाम तत्र यत्रास्या भर्तुः शावं कलेवरम् ।।"},
{"c": "3.281", "n": "61", "i": 19311, "v": "सा भूमौ प्रेक्ष्य भर्तारमुपसृत्योपगूह्य च । उत्सङ्गे शिर आरोप्य भूमावुपविवेश ह ।।"},
{"c": "3.281", "n": "62", "i": 19312, "v": "संज्ञां च सत्यवाँल्लब्ध्वा सावित्रीमभ्यभाषत । प्रोष्यागत इव प्रेम्णा पुनः पुनरुदीक्ष्य वै ।।"},
{"c": "3.281", "t": "सत्यवानुवाच ।"},
{"c": "3.281", "n": "63", "i": 19313, "v": "सुचिरं बत सुप्तोऽस्मि किमर्थं नावबोधितः । क्व चासौ पुरुषः श्यामो योऽसौ मां संचकर्ष ह ।।"},
{"c": "3.281", "t": "सावित्र्युवाच ।"},
{"c": "3.281", "n": "64", "i": 19314, "v": "सुचिरं बत सुप्तोऽसि ममाङ्के पुरुषर्षभ । गतः स भगवान्देवः प्रजासंयमनो यमः ।।"},
{"c": "3.281", "n": "65", "i": 19315, "v": "विश्रान्तोऽसि महाभाग विनिद्रश्च नृपात्मज । यदि शक्यं समुत्तिष्ठ विगाढां पश्य शर्वरीम् ।।"},
{"c": "3.281", "t": "मार्कण्डेय उवाच ।"},
{"c": "3.281", "n": "66", "i": 19316, "v": "उपलभ्य ततः संज्ञां सुखसुप्त इवोत्थितः । दिशः सर्वा वनान्तांश्च निरीक्ष्योवाच सत्यवान् ।।"},
{"c": "3.281", "n": "67", "i": 19317, "v": "फलाहारोऽस्मि निष्क्रान्तस्त्वया सह सुमध्यमे । ततः पाटयतः काष्ठं शिरसो मे रुजाभवत् ।।"},
{"c": "3.281", "n": "68", "i": 19318, "v": "शिरोभितापसंतप्तः स्थातुं चिरमशक्नुवन् । तवोत्सङ्गे प्रसुप्तोऽहमिति सर्वं स्मरे शुभे ।।"},
{"c": "3.281", "n": "69", "i": 19319, "v": "त्वयोपगूढस्य च मे निद्रयापहृतं मनः । ततोऽपश्यं तमो घोरं पुरुषं च महौजसम् ।।"},
{"c": "3.281", "n": "70", "i": 19320, "v": "तद्यदि त्वं विजानासि किं तद्ब्रूहि सुमध्यमे । स्वप्नो मे यदि वा दृष्टो यदि वा सत्यमेव तत् ।।"},
{"c": "3.281", "n": "71", "i": 19321, "v": "तमुवाचाथ सावित्री रजनी व्यवगाहते । श्वस्ते सर्वं यथावृत्तमाख्यास्यामि नृपात्मज ।।"},
{"c": "3.281", "n": "72", "i": 19322, "v": "उत्तिष्ठोत्तिष्ठ भद्रं ते पितरौ पश्य सुव्रत । विगाढा रजनी चेयं निवृत्तश्च दिवाकरः ।।"},
{"c": "3.281", "n": "73", "i": 19323, "v": "नक्तंचराश्चरन्त्येते हृष्टाः क्रूराभिभाषिणः । श्रूयन्ते पर्णशब्दाश्च मृगाणां चरतां वने ।।"},
{"c": "3.281", "n": "74", "i": 19324, "v": "एताः शिवा घोरनादा दिशं दक्षिणपश्चिमाम् । आस्थाय विरुवन्त्युग्राः कम्पयन्त्यो मनो मम ।।"},
{"c": "3.281", "t": "सत्यवानुवाच ।"},
{"c": "3.281", "n": "75", "i": 19325, "v": "वनं प्रतिभयाकारं घनेन तमसा वृतम् । न विज्ञास्यसि पन्थानं गन्तुं चैव न शक्ष्यसि ।।"},
{"c": "3.281", "t": "सावित्र्युवाच ।"},
{"c": "3.281", "n": "76", "i": 19326, "v": "अस्मिन्नद्य वने दग्धे शुष्कवृक्षः स्थितो ज्वलन् । वायुना धम्यमानोऽग्निर्दृश्यतेऽत्र क्वचित्क्वचित् ।।"},
{"c": "3.281", "n": "77", "i": 19327, "v": "ततोऽग्निमानयित्वेह ज्वालयिष्यामि सर्वतः । काष्ठानीमानि सन्तीह जहि संतापमात्मनः ।।"},
{"c": "3.281", "n": "78", "i": 19328, "v": "यदि नोत्सहसे गन्तुं सरुजं त्वाभिलक्षये । न च ज्ञास्यसि पन्थानं तमसा संवृते वने ।।"},
{"c": "3.281", "n": "79", "i": 19329, "v": "श्वः प्रभाते वने दृश्ये यास्यावोऽनुमते तव । वसावेह क्षपामेतां रुचितं यदि तेऽनघ ।।"},
{"c": "3.281", "t": "सत्यवानुवाच ।"},
{"c": "3.281", "n": "80", "i": 19330, "v": "शिरोरुजा निवृत्ता मे स्वस्थान्यङ्गानि लक्षये । मातापितृभ्यामिच्छामि संगमं त्वत्प्रसादजम् ।।"},
{"c": "3.281", "n": "81", "i": 19331, "v": "न कदाचिद्विकाले हि गतपूर्वो मयाश्रमः । अनागतायां संध्यायां माता मे प्ररुणद्धि माम् ।।"},
{"c": "3.281", "n": "82", "i": 19332, "v": "दिवापि मयि निष्क्रान्ते संतप्येते गुरू मम । विचिनोति च मां तातः सहैवाश्रमवासिभिः ।।"},
{"c": "3.281", "n": "83", "i": 19333, "v": "मात्रा पित्रा च सुभृशं दुःखिताभ्यामहं पुरा । उपालब्धः सुबहुशश्चिरेणागच्छसीति ह ।।"},
{"c": "3.281", "n": "84", "i": 19334, "v": "का त्ववस्था तयोरद्य मदर्थमिति चिन्तये । तयोरदृश्ये मयि च महद्दुःखं भविष्यति ।।"},
{"c": "3.281", "n": "85", "i": 19335, "v": "पुरा मामूचतुश्चैव रात्रावस्रायमाणकौ । भृशं सुदुःखितौ वृद्धौ बहुशः प्रीतिसंयुतौ ।।"},
{"c": "3.281", "n": "86", "i": 19336, "v": "त्वया हीनौ न जीवाव मुहूर्तमपि पुत्रक । यावद्धरिष्यसे पुत्र तावन्नौ जीवितं ध्रुवम् ।।"},
{"c": "3.281", "n": "87", "i": 19337, "v": "वृद्धयोरन्धयोर्यष्टिस्त्वयि वंशः प्रतिष्ठितः । त्वयि पिण्डश्च कीर्तिश्च संतानं चावयोरिति ।।"},
{"c": "3.281", "n": "88", "i": 19338, "v": "माता वृद्धा पिता वृद्धस्तयोर्यष्टिरहं किल । तौ रात्रौ मामपश्यन्तौ कामवस्थां गमिष्यतः ।।"},
{"c": "3.281", "n": "89", "i": 19339, "v": "निद्रायाश्चाभ्यसूयामि यस्या हेतोः पिता मम । माता च संशयं प्राप्ता मत्कृतेऽनपकारिणी ।।"},
{"c": "3.281", "n": "90", "i": 19340, "v": "अहं च संशयं प्राप्तः कृच्छ्रामापदमास्थितः । मातापितृभ्यां हि विना नाहं जीवितुमुत्सहे ।।"},
{"c": "3.281", "n": "91", "i": 19341, "v": "व्यक्तमाकुलया बुद्ध्या प्रज्ञाचक्षुः पिता मम । एकैकमस्यां वेलायां पृच्छत्याश्रमवासिनम् ।।"},
{"c": "3.281", "n": "92", "i": 19342, "v": "नात्मानमनुशोचामि यथाहं पितरं शुभे । भर्तारं चाप्यनुगतां मातरं परिदुर्बलाम् ।।"},
{"c": "3.281", "n": "93", "i": 19343, "v": "मत्कृतेन हि तावद्य संतापं परमेष्यतः । जीवन्तावनुजीवामि भर्तव्यौ तौ मयेति ह । तयोः प्रियं मे कर्तव्यमिति जीवामि चाप्यहम् ।।"},
{"c": "3.281", "t": "मार्कण्डेय उवाच ।"},
{"c": "3.281", "n": "94", "i": 19344, "v": "एवमुक्त्वा स धर्मात्मा गुरुवर्ती गुरुप्रियः । उच्छ्रित्य बाहू दुःखार्तः सस्वरं प्ररुरोद ह ।।"},
{"c": "3.281", "n": "95", "i": 19345, "v": "ततोऽब्रवीत्तथा दृष्ट्वा भर्तारं शोककर्शितम् । प्रमृज्याश्रूणि नेत्राभ्यां सावित्री धर्मचारिणी ।।"},
{"c": "3.281", "n": "96", "i": 19346, "v": "यदि मेऽस्ति तपस्तप्तं यदि दत्तं हुतं यदि । श्वश्रूश्वशुरभर्तॄणां मम पुण्यास्तु शर्वरी ।।"},
{"c": "3.281", "n": "97", "i": 19347, "v": "न स्मराम्युक्तपूर्वां वै स्वैरेष्वप्यनृतां गिरम् । तेन सत्येन तावद्य ध्रियेतां श्वशुरौ मम ।।"},
{"c": "3.281", "t": "सत्यवानुवाच ।"},
{"c": "3.281", "n": "98", "i": 19348, "v": "कामये दर्शनं पित्रोर्याहि सावित्रि माचिरम् । पुरा मातुः पितुर्वापि यदि पश्यामि विप्रियम् । न जीविष्ये वरारोहे सत्येनात्मानमालभे ।।"},
{"c": "3.281", "n": "99", "i": 19349, "v": "यदि धर्मे च ते बुद्धिर्मां चेज्जीवन्तमिच्छसि । मम प्रियं वा कर्तव्यं गच्छस्वाश्रममन्तिकात् ।।"},
{"c": "3.281", "t": "मार्कण्डेय उवाच ।"},
{"c": "3.281", "n": "100", "i": 19350, "v": "सावित्री तत उत्थाय केशान्संयम्य भामिनी । पतिमुत्थापयामास बाहुभ्यां परिगृह्य वै ।।"},
{"c": "3.281", "n": "101", "i": 19351, "v": "उत्थाय सत्यवांश्चापि प्रमृज्याङ्गानि पाणिना । दिशः सर्वाः समालोक्य कठिने दृष्टिमादधे ।।"},
{"c": "3.281", "n": "102", "i": 19352, "v": "तमुवाचाथ सावित्री श्वः फलानीह नेष्यसि । योगक्षेमार्थमेतत्ते नेष्यामि परशुं त्वहम् ।।"},
{"c": "3.281", "n": "103", "i": 19353, "v": "कृत्वा कठिनभारं सा वृक्षशाखावलम्बिनम् । गृहीत्वा परशुं भर्तुः सकाशं पुनरागमत् ।।"},
{"c": "3.281", "n": "104", "i": 19354, "v": "वामे स्कन्धे तु वामोरूर्भर्तुर्बाहुं निवेश्य सा । दक्षिणेन परिष्वज्य जगाम मृदुगामिनी ।।"},
{"c": "3.281", "t": "सत्यवानुवाच ।"},
{"c": "3.281", "n": "105", "i": 19355, "v": "अभ्यासगमनाद्भीरु पन्थानो विदिता मम । वृक्षान्तरालोकितया ज्योत्स्नया चापि लक्षये ।।"},
{"c": "3.281", "n": "106", "i": 19356, "v": "आगतौ स्वः पथा येन फलान्यवचितानि च । यथागतं शुभे गच्छ पन्थानं मा विचारय ।।"},
{"c": "3.281", "n": "107", "i": 19357, "v": "पलाशषण्डे चैतस्मिन्पन्था व्यावर्तते द्विधा । तस्योत्तरेण यः पन्थास्तेन गच्छ त्वरस्व च । स्वस्थोऽस्मि बलवानस्मि दिदृक्षुः पितरावुभौ ।।"},
{"c": "3.281", "t": "मार्कण्डेय उवाच ।"},
{"c": "3.281", "n": "108", "i": 19358, "v": "ब्रुवन्नेवं त्वरायुक्तः स प्रायादाश्रमं प्रति ।।"},
{"c": "3.282", "t": "मार्कण्डेय उवाच ।"},
{"c": "3.282", "n": "1", "i": 19359, "v": "एतस्मिन्नेव काले तु द्युमत्सेनो महावने । लब्धचक्षुः प्रसन्नात्मा दृष्ट्या सर्वं ददर्श ह ।।"},
{"c": "3.282", "n": "2", "i": 19360, "v": "स सर्वानाश्रमान्गत्वा शैब्यया सह भार्यया । पुत्रहेतोः परामार्तिं जगाम मनुजर्षभ ।।"},
{"c": "3.282", "n": "3", "i": 19361, "v": "तावाश्रमान्नदीश्चैव वनानि च सरांसि च । तांस्तान्देशान्विचिन्वन्तौ दम्पती परिजग्मतुः ।।"},
{"c": "3.282", "n": "4", "i": 19362, "v": "श्रुत्वा शब्दं तु यत्किंचिदुन्मुखौ सुतशङ्कया । सावित्रीसहितोऽभ्येति सत्यवानित्यधावताम् ।।"},
{"c": "3.282", "n": "5", "i": 19363, "v": "भिन्नैश्च परुषैः पादैः सव्रणैः शोणितोक्षितैः । कुशकण्टकविद्धाङ्गावुन्मत्ताविव धावतः ।।"},
{"c": "3.282", "n": "6", "i": 19364, "v": "ततोऽभिसृत्य तैर्विप्रैः सर्वैराश्रमवासिभिः । परिवार्य समाश्वास्य समानीतौ स्वमाश्रमम् ।।"},
{"c": "3.282", "n": "7", "i": 19365, "v": "तत्र भार्यासहायः स वृतो वृद्धैस्तपोधनैः । आश्वासितो विचित्रार्थैः पूर्वराज्ञां कथाश्रयैः ।।"},
{"c": "3.282", "n": "8", "i": 19366, "v": "ततस्तौ पुनराश्वस्तौ वृद्धौ पुत्रदिदृक्षया । बाल्ये वृत्तानि पुत्रस्य स्मरन्तौ भृशदुःखितौ ।।"},
{"c": "3.282", "n": "9", "i": 19367, "v": "पुनरुक्त्वा च करुणां वाचं तौ शोककर्शितौ । हा पुत्र हा साध्वि वधूः क्वासि क्वासीत्यरोदताम् ।।"},
{"c": "3.282", "t": "सुवर्चा उवाच ।"},
{"c": "3.282", "n": "10", "i": 19368, "v": "यथास्य भार्या सावित्री तपसा च दमेन च । आचारेण च संयुक्ता तथा जीवति सत्यवान् ।।"},
{"c": "3.282", "t": "गौतम उवाच ।"},
{"c": "3.282", "n": "11", "i": 19369, "v": "वेदाः साङ्गा मयाधीतास्तपो मे संचितं महत् । कौमारं ब्रह्मचर्यं मे गुरवोऽग्निश्च तोषिताः ।।"},
{"c": "3.282", "n": "12", "i": 19370, "v": "समाहितेन चीर्णानि सर्वाण्येव व्रतानि मे । वायुभक्षोपवासश्च कुशलानि च यानि मे ।।"},
{"c": "3.282", "n": "13", "i": 19371, "v": "अनेन तपसा वेद्मि सर्वं परिचिकीर्षितम् । सत्यमेतन्निबोध त्वं ध्रियते सत्यवानिति ।।"},
{"c": "3.282", "t": "शिष्य उवाच ।"},
{"c": "3.282", "n": "14", "i": 19372, "v": "उपाध्यायस्य मे वक्त्राद्यथा वाक्यं विनिःसृतम् । नैतज्जातु भवेन्मिथ्या तथा जीवति सत्यवान् ।।"},
{"c": "3.282", "t": "ऋषय ऊचुः ।"},
{"c": "3.282", "n": "15", "i": 19373, "v": "यथास्य भार्या सावित्री सर्वैरेव सुलक्षणैः । अवैधव्यकरैर्युक्ता तथा जीवति सत्यवान् ।।"},
{"c": "3.282", "t": "भारद्वाज उवाच ।"},
{"c": "3.282", "n": "16", "i": 19374, "v": "यथास्य भार्या सावित्री तपसा च दमेन च । आचारेण च संयुक्ता तथा जीवति सत्यवान् ।।"},
{"c": "3.282", "t": "दाल्भ्य उवाच ।"},
{"c": "3.282", "n": "17", "i": 19375, "v": "यथा दृष्टिः प्रवृत्ता ते सावित्र्याश्च यथा व्रतम् । गताहारमकृत्वा च तथा जीवति सत्यवान् ।।"},
{"c": "3.282", "t": "माण्डव्य उवाच ।"},
{"c": "3.282", "n": "18", "i": 19376, "v": "यथा वदन्ति शान्तायां दिशि वै मृगपक्षिणः । पार्थिवी च प्रवृत्तिस्ते तथा जीवति सत्यवान् ।।"},
{"c": "3.282", "t": "धौम्य उवाच ।"},
{"c": "3.282", "n": "19", "i": 19377, "v": "सर्वैर्गुणैरुपेतस्ते यथा पुत्रो जनप्रियः । दीर्घायुर्लक्षणोपेतस्तथा जीवति सत्यवान् ।।"},
{"c": "3.282", "t": "मार्कण्डेय उवाच ।"},
{"c": "3.282", "n": "20", "i": 19378, "v": "एवमाश्वासितस्तैस्तु सत्यवाग्भिस्तपस्विभिः । तांस्तान्विगणयन्नर्थानवस्थित इवाभवत् ।।"},
{"c": "3.282", "n": "21", "i": 19379, "v": "ततो मुहूर्तात्सावित्री भर्त्रा सत्यवता सह । आजगामाश्रमं रात्रौ प्रहृष्टा प्रविवेश ह ।।"},
{"c": "3.282", "t": "ब्राह्मणा ऊचुः ।"},
{"c": "3.282", "n": "22", "i": 19380, "v": "पुत्रेण संगतं त्वाद्य चक्षुष्मन्तं निरीक्ष्य च । सर्वे वयं वै पृच्छामो वृद्धिं ते पृथिवीपते ।।"},
{"c": "3.282", "n": "23", "i": 19381, "v": "समागमेन पुत्रस्य सावित्र्या दर्शनेन च । चक्षुषश्चात्मनो लाभात्त्रिभिर्दिष्ट्या विवर्धसे ।।"},
{"c": "3.282", "n": "24", "i": 19382, "v": "सर्वैरस्माभिरुक्तं यत्तथा तन्नात्र संशयः । भूयो भूयश्च वृद्धिस्ते क्षिप्रमेव भविष्यति ।।"},
{"c": "3.282", "t": "मार्कण्डेय उवाच ।"},
{"c": "3.282", "n": "25", "i": 19383, "v": "ततोऽग्निं तत्र संज्वाल्य द्विजास्ते सर्व एव हि । उपासां चक्रिरे पार्थ द्युमत्सेनं महीपतिम् ।।"},
{"c": "3.282", "n": "26", "i": 19384, "v": "शैब्या च सत्यवांश्चैव सावित्री चैकतः स्थिताः । सर्वैस्तैरभ्यनुज्ञाता विशोकाः समुपाविशन् ।।"},
{"c": "3.282", "n": "27", "i": 19385, "v": "ततो राज्ञा सहासीनाः सर्वे ते वनवासिनः । जातकौतूहलाः पार्थ पप्रच्छुर्नृपतेः सुतम् ।।"},
{"c": "3.282", "n": "28", "i": 19386, "v": "प्रागेव नागतं कस्मात्सभार्येण त्वया विभो । विरात्रे चागतं कस्मात्कोऽनुबन्धश्च तेऽभवत् ।।"},
{"c": "3.282", "n": "29", "i": 19387, "v": "संतापितः पिता माता वयं चैव नृपात्मज । नाकस्मादिति जानीमस्तत्सर्वं वक्तुमर्हसि ।।"},
{"c": "3.282", "t": "सत्यवानुवाच ।"},
{"c": "3.282", "n": "30", "i": 19388, "v": "पित्राहमभ्यनुज्ञातः सावित्रीसहितो गतः । अथ मेऽभूच्छिरोदुःखं वने काष्ठानि भिन्दतः ।।"},
{"c": "3.282", "n": "31", "i": 19389, "v": "सुप्तश्चाहं वेदनया चिरमित्युपलक्षये । तावत्कालं च न मया सुप्तपूर्वं कदाचन ।।"},
{"c": "3.282", "n": "32", "i": 19390, "v": "सर्वेषामेव भवतां संतापो मा भवेदिति । अतो विरात्रागमनं नान्यदस्तीह कारणम् ।।"},
{"c": "3.282", "t": "गौतम उवाच ।"},
{"c": "3.282", "n": "33", "i": 19391, "v": "अकस्माच्चक्षुषः प्राप्तिर्द्युमत्सेनस्य ते पितुः । नास्य त्वं कारणं वेत्थ सावित्री वक्तुमर्हति ।।"},
{"c": "3.282", "n": "34", "i": 19392, "v": "श्रोतुमिच्छामि सावित्रि त्वं हि वेत्थ परावरम् । त्वां हि जानामि सावित्रि सावित्रीमिव तेजसा ।।"},
{"c": "3.282", "n": "35", "i": 19393, "v": "त्वमत्र हेतुं जानीषे तस्मात्सत्यं निरुच्यताम् । रहस्यं यदि ते नास्ति किंचिदत्र वदस्व नः ।।"},
{"c": "3.282", "t": "सावित्र्युवाच ।"},
{"c": "3.282", "n": "36", "i": 19394, "v": "एवमेतद्यथा वेत्थ संकल्पो नान्यथा हि वः । न च किंचिद्रहस्यं मे श्रूयतां तथ्यमत्र यत् ।।"},
{"c": "3.282", "n": "37", "i": 19395, "v": "मृत्युर्मे भर्तुराख्यातो नारदेन महात्मना । स चाद्य दिवसः प्राप्तस्ततो नैनं जहाम्यहम् ।।"},
{"c": "3.282", "n": "38", "i": 19396, "v": "सुप्तं चैनं यमः साक्षादुपागच्छत्सकिंकरः । स एनमनयद्बद्ध्वा दिशं पितृनिषेविताम् ।।"},
{"c": "3.282", "n": "39", "i": 19397, "v": "अस्तौषं तमहं देवं सत्येन वचसा विभुम् । पञ्च वै तेन मे दत्ता वराः शृणुत तान्मम ।।"},
{"c": "3.282", "n": "40", "i": 19398, "v": "चक्षुषी च स्वराज्यं च द्वौ वरौ श्वशुरस्य मे । लब्धं पितुः पुत्रशतं पुत्राणामात्मनः शतम् ।।"},
{"c": "3.282", "n": "41", "i": 19399, "v": "चतुर्वर्षशतायुर्मे भर्ता लब्धश्च सत्यवान् । भर्तुर्हि जीवितार्थं तु मया चीर्णं स्थिरं व्रतम् ।।"},
{"c": "3.282", "n": "42", "i": 19400, "v": "एतत्सत्यं मयाख्यातं कारणं विस्तरेण वः । यथा वृत्तं सुखोदर्कमिदं दुःखं महन्मम ।।"},
{"c": "3.282", "t": "ऋषय ऊचुः ।"},
{"c": "3.282", "n": "43", "i": 19401, "v": "निमज्जमानं व्यसनैरभिद्रुतं; कुलं नरेन्द्रस्य तमोमये ह्रदे । त्वया सुशीले धृतधर्मपुण्यया; समुद्धृतं साध्वि पुनः कुलीनया ।।"},
{"c": "3.282", "t": "मार्कण्डेय उवाच ।"},
{"c": "3.282", "n": "44", "i": 19402, "v": "तथा प्रशस्य ह्यभिपूज्य चैव ते; वरस्त्रियं तामृषयः समागताः । नरेन्द्रमामन्त्र्य सपुत्रमञ्जसा; शिवेन जग्मुर्मुदिताः स्वमालयम् ।।"},
{"c": "3.283", "t": "मार्कण्डेय उवाच ।"},
{"c": "3.283", "n": "1", "i": 19403, "v": "तस्यां रात्र्यां व्यतीतायामुदिते सूर्यमण्डले । कृतपूर्वाह्णिकाः सर्वे समेयुस्ते तपोधनाः ।।"},
{"c": "3.283", "n": "2", "i": 19404, "v": "तदेव सर्वं सावित्र्या महाभाग्यं महर्षयः । द्युमत्सेनाय नातृप्यन्कथयन्तः पुनः पुनः ।।"},
{"c": "3.283", "n": "3", "i": 19405, "v": "ततः प्रकृतयः सर्वाः शाल्वेभ्योऽभ्यागता नृप । आचख्युर्निहतं चैव स्वेनामात्येन तं नृपम् ।।"},
{"c": "3.283", "n": "4", "i": 19406, "v": "तं मन्त्रिणा हतं श्रुत्वा ससहायं सबान्धवम् । न्यवेदयन्यथातत्त्वं विद्रुतं च द्विषद्बलम् ।।"},
{"c": "3.283", "n": "5", "i": 19407, "v": "ऐकमत्यं च सर्वस्य जनस्याथ नृपं प्रति । सचक्षुर्वाप्यचक्षुर्वा स नो राजा भवत्विति ।।"},
{"c": "3.283", "n": "6", "i": 19408, "v": "अनेन निश्चयेनेह वयं प्रस्थापिता नृप । प्राप्तानीमानि यानानि चतुरङ्गं च ते बलम् ।।"},
{"c": "3.283", "n": "7", "i": 19409, "v": "प्रयाहि राजन्भद्रं ते घुष्टस्ते नगरे जयः । अध्यास्स्व चिररात्राय पितृपैतामहं पदम् ।।"},
{"c": "3.283", "n": "8", "i": 19410, "v": "चक्षुष्मन्तं च तं दृष्ट्वा राजानं वपुषान्वितम् । मूर्धभिः पतिताः सर्वे विस्मयोत्फुल्ललोचनाः ।।"},
{"c": "3.283", "n": "9", "i": 19411, "v": "ततोऽभिवाद्य तान्वृद्धान्द्विजानाश्रमवासिनः । तैश्चाभिपूजितः सर्वैः प्रययौ नगरं प्रति ।।"},
{"c": "3.283", "n": "10", "i": 19412, "v": "शैब्या च सह सावित्र्या स्वास्तीर्णेन सुवर्चसा । नरयुक्तेन यानेन प्रययौ सेनया वृता ।।"},
{"c": "3.283", "n": "11", "i": 19413, "v": "ततोऽभिषिषिचुः प्रीत्या द्युमत्सेनं पुरोहिताः । पुत्रं चास्य महात्मानं यौवराज्येऽभ्यषेचयन् ।।"},
{"c": "3.283", "n": "12", "i": 19414, "v": "ततः कालेन महता सावित्र्याः कीर्तिवर्धनम् । तद्वै पुत्रशतं जज्ञे शूराणामनिवर्तिनाम् ।।"},
{"c": "3.283", "n": "13", "i": 19415, "v": "भ्रातॄणां सोदराणां च तथैवास्याभवच्छतम् । मद्राधिपस्याश्वपतेर्मालव्यां सुमहाबलम् ।।"},
{"c": "3.283", "n": "14", "i": 19416, "v": "एवमात्मा पिता माता श्वश्रूः श्वशुर एव च । भर्तुः कुलं च सावित्र्या सर्वं कृच्छ्रात्समुद्धृतम् ।।"},
{"c": "3.283", "n": "15", "i": 19417, "v": "तथैवैषापि कल्याणी द्रौपदी शीलसंमता । तारयिष्यति वः सर्वान्सावित्रीव कुलाङ्गना ।।"},
{"c": "3.283", "t": "वैशंपायन उवाच ।"},
{"c": "3.283", "n": "16", "i": 19418, "v": "एवं स पाण्डवस्तेन अनुनीतो महात्मना । विशोको विज्वरो राजन्काम्यके न्यवसत्तदा ।।"},
{"c": "3.284", "t": "जनमेजय उवाच ।"},
{"c": "3.284", "n": "1", "i": 19419, "v": "यत्तत्तदा महाब्रह्मँल्लोमशो वाक्यमब्रवीत् । इन्द्रस्य वचनादेत्य पाण्डुपुत्रं युधिष्ठिरम् ।।"},
{"c": "3.284", "n": "2", "i": 19420, "v": "यच्चापि ते भयं तीव्रं न च कीर्तयसे क्वचित् । तच्चाप्यपहरिष्यामि सव्यसाचाविहागते ।।"},
{"c": "3.284", "n": "3", "i": 19421, "v": "किं नु तद्विदुषां श्रेष्ठ कर्णं प्रति महद्भयम् । आसीन्न च स धर्मात्मा कथयामास कस्यचित् ।।"},
{"c": "3.284", "t": "वैशंपायन उवाच ।"},
{"c": "3.284", "n": "4", "i": 19422, "v": "अहं ते राजशार्दूल कथयामि कथामिमाम् । पृच्छते भरतश्रेष्ठ शुश्रूषस्व गिरं मम ।।"},
{"c": "3.284", "n": "5", "i": 19423, "v": "द्वादशे समतिक्रान्ते वर्षे प्राप्ते त्रयोदशे । पाण्डूनां हितकृच्छक्रः कर्णं भिक्षितुमुद्यतः ।।"},
{"c": "3.284", "n": "6", "i": 19424, "v": "अभिप्रायमथो ज्ञात्वा महेन्द्रस्य विभावसुः । कुण्डलार्थे महाराज सूर्यः कर्णमुपागमत् ।।"},
{"c": "3.284", "n": "7", "i": 19425, "v": "महार्हे शयने वीरं स्पर्ध्यास्तरणसंवृते । शयानमभिविश्वस्तं ब्रह्मण्यं सत्यवादिनम् ।।"},
{"c": "3.284", "n": "8", "i": 19426, "v": "स्वप्नान्ते निशि राजेन्द्र दर्शयामास रश्मिवान् । कृपया परयाविष्टः पुत्रस्नेहाच्च भारत ।।"},
{"c": "3.284", "n": "9", "i": 19427, "v": "ब्राह्मणो वेदविद्भूत्वा सूर्यो योगाद्धि रूपवान् । हितार्थमब्रवीत्कर्णं सान्त्वपूर्वमिदं वचः ।।"},
{"c": "3.284", "n": "10", "i": 19428, "v": "कर्ण मद्वचनं तात शृणु सत्यभृतां वर । ब्रुवतोऽद्य महाबाहो सौहृदात्परमं हितम् ।।"},
{"c": "3.284", "n": "11", "i": 19429, "v": "उपायास्यति शक्रस्त्वां पाण्डवानां हितेप्सया । ब्राह्मणच्छद्मना कर्ण कुण्डलापजिहीर्षया ।।"},
{"c": "3.284", "n": "12", "i": 19430, "v": "विदितं तेन शीलं ते सर्वस्य जगतस्तथा । यथा त्वं भिक्षितः सद्भिर्ददास्येव न याचसे ।।"},
{"c": "3.284", "n": "13", "i": 19431, "v": "त्वं हि तात ददास्येव ब्राह्मणेभ्यः प्रयाचितः । वित्तं यच्चान्यदप्याहुर्न प्रत्याख्यासि कर्हिचित् ।।"},
{"c": "3.284", "n": "14", "i": 19432, "v": "तं त्वामेवंविधं ज्ञात्वा स्वयं वै पाकशासनः । आगन्ता कुण्डलार्थाय कवचं चैव भिक्षितुम् ।।"},
{"c": "3.284", "n": "15", "i": 19433, "v": "तस्मै प्रयाचमानाय न देये कुण्डले त्वया । अनुनेयः परं शक्त्या श्रेय एतद्धि ते परम् ।।"},
{"c": "3.284", "n": "16", "i": 19434, "v": "कुण्डलार्थे ब्रुवंस्तात कारणैर्बहुभिस्त्वया । अन्यैर्बहुविधैर्वित्तैः स निवार्यः पुनः पुनः ।।"},
{"c": "3.284", "n": "17", "i": 19435, "v": "रत्नैः स्त्रीभिस्तथा भोगैर्धनैर्बहुविधैरपि । निदर्शनैश्च बहुभिः कुण्डलेप्सुः पुरंदरः ।।"},
{"c": "3.284", "n": "18", "i": 19436, "v": "यदि दास्यसि कर्ण त्वं सहजे कुण्डले शुभे । आयुषः प्रक्षयं गत्वा मृत्योर्वशमुपेष्यसि ।।"},
{"c": "3.284", "n": "19", "i": 19437, "v": "कवचेन च संयुक्तः कुण्डलाभ्यां च मानद । अवध्यस्त्वं रणेऽरीणामिति विद्धि वचो मम ।।"},
{"c": "3.284", "n": "20", "i": 19438, "v": "अमृतादुत्थितं ह्येतदुभयं रत्नसंभवम् । तस्माद्रक्ष्यं त्वया कर्ण जीवितं चेत्प्रियं तव ।।"},
{"c": "3.284", "t": "कर्ण उवाच ।"},
{"c": "3.284", "n": "21", "i": 19439, "v": "को मामेवं भवान्प्राह दर्शयन्सौहृदं परम् । कामया भगवन्ब्रूहि को भवान्द्विजवेषधृक् ।।"},
{"c": "3.284", "t": "ब्राह्मण उवाच ।"},
{"c": "3.284", "n": "22", "i": 19440, "v": "अहं तात सहस्रांशुः सौहृदात्त्वां निदर्शये । कुरुष्वैतद्वचो मे त्वमेतच्छ्रेयः परं हि ते ।।"},
{"c": "3.284", "t": "कर्ण उवाच ।"},
{"c": "3.284", "n": "23", "i": 19441, "v": "श्रेय एव ममात्यन्तं यस्य मे गोपतिः प्रभुः । प्रवक्ताद्य हितान्वेषी शृणु चेदं वचो मम ।।"},
{"c": "3.284", "n": "24", "i": 19442, "v": "प्रसादये त्वां वरदं प्रणयाच्च ब्रवीम्यहम् । न निवार्यो व्रतादस्मादहं यद्यस्मि ते प्रियः ।।"},
{"c": "3.284", "n": "25", "i": 19443, "v": "व्रतं वै मम लोकोऽयं वेत्ति कृत्स्नो विभावसो । यथाहं द्विजमुख्येभ्यो दद्यां प्राणानपि ध्रुवम् ।।"},
{"c": "3.284", "n": "26", "i": 19444, "v": "यद्यागच्छति शक्रो मां ब्राह्मणच्छद्मनावृतः । हितार्थं पाण्डुपुत्राणां खेचरोत्तम भिक्षितुम् ।।"},
{"c": "3.284", "n": "27", "i": 19445, "v": "दास्यामि विबुधश्रेष्ठ कुण्डले वर्म चोत्तमम् । न मे कीर्तिः प्रणश्येत त्रिषु लोकेषु विश्रुता ।।"},
{"c": "3.284", "n": "28", "i": 19446, "v": "मद्विधस्यायशस्यं हि न युक्तं प्राणरक्षणम् । युक्तं हि यशसा युक्तं मरणं लोकसंमतम् ।।"},
{"c": "3.284", "n": "29", "i": 19447, "v": "सोऽहमिन्द्राय दास्यामि कुण्डले सह वर्मणा । यदि मां बलवृत्रघ्नो भिक्षार्थमुपयास्यति ।।"},
{"c": "3.284", "n": "30", "i": 19448, "v": "हितार्थं पाण्डुपुत्राणां कुण्डले मे प्रयाचितुम् । तन्मे कीर्तिकरं लोके तस्याकीर्तिर्भविष्यति ।।"},
{"c": "3.284", "n": "31", "i": 19449, "v": "वृणोमि कीर्तिं लोके हि जीवितेनापि भानुमन् । कीर्तिमानश्नुते स्वर्गं हीनकीर्तिस्तु नश्यति ।।"},
{"c": "3.284", "n": "32", "i": 19450, "v": "कीर्तिर्हि पुरुषं लोके संजीवयति मातृवत् । अकीर्तिर्जीवितं हन्ति जीवतोऽपि शरीरिणः ।।"},
{"c": "3.284", "n": "33", "i": 19451, "v": "अयं पुराणः श्लोको हि स्वयं गीतो विभावसो । धात्रा लोकेश्वर यथा कीर्तिरायुर्नरस्य वै ।।"},
{"c": "3.284", "n": "34", "i": 19452, "v": "पुरुषस्य परे लोके कीर्तिरेव परायणम् । इह लोके विशुद्धा च कीर्तिरायुर्विवर्धनी ।।"},
{"c": "3.284", "n": "35", "i": 19453, "v": "सोऽहं शरीरजे दत्त्वा कीर्तिं प्राप्स्यामि शाश्वतीम् । दत्त्वा च विधिवद्दानं ब्राह्मणेभ्यो यथाविधि ।।"},
{"c": "3.284", "n": "36", "i": 19454, "v": "हुत्वा शरीरं संग्रामे कृत्वा कर्म सुदुष्करम् । विजित्य वा परानाजौ यशः प्राप्स्यामि केवलम् ।।"},
{"c": "3.284", "n": "37", "i": 19455, "v": "भीतानामभयं दत्त्वा संग्रामे जीवितार्थिनाम् । वृद्धान्बालान्द्विजातींश्च मोक्षयित्वा महाभयात् ।।"},
{"c": "3.284", "n": "38", "i": 19456, "v": "प्राप्स्यामि परमं लोके यशः स्वर्भानुसूदन । जीवितेनापि मे रक्ष्या कीर्तिस्तद्विद्धि मे व्रतम् ।।"},
{"c": "3.284", "n": "39", "i": 19457, "v": "सोऽहं दत्त्वा मघवते भिक्षामेतामनुत्तमाम् । ब्राह्मणच्छद्मिने देव लोके गन्ता परां गतिम् ।।"},
{"c": "3.285", "t": "सूर्य उवाच ।"},
{"c": "3.285", "n": "1", "i": 19458, "v": "माहितं कर्ण कार्षीस्त्वमात्मनः सुहृदां तथा । पुत्राणामथ भार्याणामथो मातुरथो पितुः ।।"},
{"c": "3.285", "n": "2", "i": 19459, "v": "शरीरस्याविरोधेन प्राणिनां प्राणभृद्वर । इष्यते यशसः प्राप्तिः कीर्तिश्च त्रिदिवे स्थिरा ।।"},
{"c": "3.285", "n": "3", "i": 19460, "v": "यस्त्वं प्राणविरोधेन कीर्तिमिच्छसि शाश्वतीम् । सा ते प्राणान्समादाय गमिष्यति न संशयः ।।"},
{"c": "3.285", "n": "4", "i": 19461, "v": "जीवतां कुरुते कार्यं पिता माता सुतास्तथा । ये चान्ये बान्धवाः केचिल्लोकेऽस्मिन्पुरुषर्षभ । राजानश्च नरव्याघ्र पौरुषेण निबोध तत् ।।"},
{"c": "3.285", "n": "5", "i": 19462, "v": "कीर्तिश्च जीवतः साध्वी पुरुषस्य महाद्युते । मृतस्य कीर्त्या किं कार्यं भस्मीभूतस्य देहिनः । मृतः कीर्तिं न जानाति जीवन्कीर्तिं समश्नुते ।।"},
{"c": "3.285", "n": "6", "i": 19463, "v": "मृतस्य कीर्तिर्मर्त्यस्य यथा माला गतायुषः । अहं तु त्वां ब्रवीम्येतद्भक्तोऽसीति हितेप्सया ।।"},
{"c": "3.285", "n": "7", "i": 19464, "v": "भक्तिमन्तो हि मे रक्ष्या इत्येतेनापि हेतुना । भक्तोऽयं परया भक्त्या मामित्येव महाभुज । ममापि भक्तिरुत्पन्ना स त्वं कुरु वचो मम ।।"},
{"c": "3.285", "n": "8", "i": 19465, "v": "अस्ति चात्र परं किंचिदध्यात्मं देवनिर्मितम् । अतश्च त्वां ब्रवीम्येतत्क्रियतामविशङ्कया ।।"},
{"c": "3.285", "n": "9", "i": 19466, "v": "देवगुह्यं त्वया ज्ञातुं न शक्यं पुरुषर्षभ । तस्मान्नाख्यामि ते गुह्यं काले वेत्स्यति तद्भवान् ।।"},
{"c": "3.285", "n": "10", "i": 19467, "v": "पुनरुक्तं च वक्ष्यामि त्वं राधेय निबोध तत् । मास्मै ते कुण्डले दद्या भिक्षवे वज्रपाणये ।।"},
{"c": "3.285", "n": "11", "i": 19468, "v": "शोभसे कुण्डलाभ्यां हि रुचिराभ्यां महाद्युते । विशाखयोर्मध्यगतः शशीव विमलो दिवि ।।"},
{"c": "3.285", "n": "12", "i": 19469, "v": "कीर्तिश्च जीवतः साध्वी पुरुषस्येति विद्धि तत् । प्रत्याख्येयस्त्वया तात कुण्डलार्थे पुरंदरः ।।"},
{"c": "3.285", "n": "13", "i": 19470, "v": "शक्या बहुविधैर्वाक्यैः कुण्डलेप्सा त्वयानघ । विहन्तुं देवराजस्य हेतुयुक्तैः पुनः पुनः ।।"},
{"c": "3.285", "n": "14", "i": 19471, "v": "उपपत्त्युपपन्नार्थैर्माधुर्यकृतभूषणैः । पुरंदरस्य कर्ण त्वं बुद्धिमेतामपानुद ।।"},
{"c": "3.285", "n": "15", "i": 19472, "v": "त्वं हि नित्यं नरव्याघ्र स्पर्धसे सव्यसाचिना । सव्यसाची त्वया चैव युधि शूरः समेष्यति ।।"},
{"c": "3.285", "n": "16", "i": 19473, "v": "न तु त्वामर्जुनः शक्तः कुण्डलाभ्यां समन्वितम् । विजेतुं युधि यद्यस्य स्वयमिन्द्रः शरो भवेत् ।।"},
{"c": "3.285", "n": "17", "i": 19474, "v": "तस्मान्न देये शक्राय त्वयैते कुण्डले शुभे । संग्रामे यदि निर्जेतुं कर्ण कामयसेऽर्जुनम् ।।"},
{"c": "3.286", "t": "कर्ण उवाच ।"},
{"c": "3.286", "n": "1", "i": 19475, "v": "भगवन्तमहं भक्तो यथा मां वेत्थ गोपते । तथा परमतिग्मांशो नान्यं देवं कथंचन ।।"},
{"c": "3.286", "n": "2", "i": 19476, "v": "न मे दारा न मे पुत्रा न चात्मा सुहृदो न च । तथेष्टा वै सदा भक्त्या यथा त्वं गोपते मम ।।"},
{"c": "3.286", "n": "3", "i": 19477, "v": "इष्टानां च महात्मानो भक्तानां च न संशयः । कुर्वन्ति भक्तिमिष्टां च जानीषे त्वं च भास्कर ।।"},
{"c": "3.286", "n": "4", "i": 19478, "v": "इष्टो भक्तश्च मे कर्णो न चान्यद्दैवतं दिवि । जानीत इति वै कृत्वा भगवानाह मद्धितम् ।।"},
{"c": "3.286", "n": "5", "i": 19479, "v": "भूयश्च शिरसा याचे प्रसाद्य च पुनः पुनः । इति ब्रवीमि तिग्मांशो त्वं तु मे क्षन्तुमर्हसि ।।"},
{"c": "3.286", "n": "6", "i": 19480, "v": "बिभेमि न तथा मृत्योर्यथा बिभ्येऽनृतादहम् । विशेषेण द्विजातीनां सर्वेषां सर्वदा सताम् । प्रदाने जीवितस्यापि न मेऽत्रास्ति विचारणा ।।"},
{"c": "3.286", "n": "7", "i": 19481, "v": "यच्च मामात्थ देव त्वं पाण्डवं फल्गुनं प्रति । व्येतु संतापजं दुःखं तव भास्कर मानसम् । अर्जुनं प्रति मां चैव विजेष्यामि रणेऽर्जुनम् ।।"},
{"c": "3.286", "n": "8", "i": 19482, "v": "तवापि विदितं देव ममाप्यस्त्रबलं महत् । जामदग्न्यादुपात्तं यत्तथा द्रोणान्महात्मनः ।।"},
{"c": "3.286", "n": "9", "i": 19483, "v": "इदं त्वमनुजानीहि सुरश्रेष्ठ व्रतं मम । भिक्षते वज्रिणे दद्यामपि जीवितमात्मनः ।।"},
{"c": "3.286", "t": "सूर्य उवाच ।"},
{"c": "3.286", "n": "10", "i": 19484, "v": "यदि तात ददास्येते वज्रिणे कुण्डले शुभे । त्वमप्येनमथो ब्रूया विजयार्थं महाबल ।।"},
{"c": "3.286", "n": "11", "i": 19485, "v": "नियमेन प्रदद्यास्त्वं कुण्डले वै शतक्रतोः । अवध्यो ह्यसि भूतानां कुण्डलाभ्यां समन्वितः ।।"},
{"c": "3.286", "n": "12", "i": 19486, "v": "अर्जुनेन विनाशं हि तव दानवसूदनः । प्रार्थयानो रणे वत्स कुण्डले ते जिहीर्षति ।।"},
{"c": "3.286", "n": "13", "i": 19487, "v": "स त्वमप्येनमाराध्य सूनृताभिः पुनः पुनः । अभ्यर्थयेथा देवेशममोघार्थं पुरंदरम् ।।"},
{"c": "3.286", "n": "14", "i": 19488, "v": "अमोघां देहि मे शक्तिममित्रविनिबर्हिणीम् । दास्यामि ते सहस्राक्ष कुण्डले वर्म चोत्तमम् ।।"},
{"c": "3.286", "n": "15", "i": 19489, "v": "इत्येवं नियमेन त्वं दद्याः शक्राय कुण्डले । तया त्वं कर्ण संग्रामे हनिष्यसि रणे रिपून् ।।"},
{"c": "3.286", "n": "16", "i": 19490, "v": "नाहत्वा हि महाबाहो शत्रूनेति करं पुनः । सा शक्तिर्देवराजस्य शतशोऽथ सहस्रशः ।।"},
{"c": "3.286", "t": "वैशंपायन उवाच ।"},
{"c": "3.286", "n": "17", "i": 19491, "v": "एवमुक्त्वा सहस्रांशुः सहसान्तरधीयत । ततः सूर्याय जप्यान्ते कर्णः स्वप्नं न्यवेदयत् ।।"},
{"c": "3.286", "n": "18", "i": 19492, "v": "यथादृष्टं यथातत्त्वं यथोक्तमुभयोर्निशि । तत्सर्वमानुपूर्व्येण शशंसास्मै वृषस्तदा ।।"},
{"c": "3.286", "n": "19", "i": 19493, "v": "तच्छ्रुत्वा भगवान्देवो भानुः स्वर्भानुसूदनः । उवाच तं तथेत्येव कर्णं सूर्यः स्मयन्निव ।।"},
{"c": "3.286", "n": "20", "i": 19494, "v": "ततस्तत्त्वमिति ज्ञात्वा राधेयः परवीरहा । शक्तिमेवाभिकाङ्क्षन्वै वासवं प्रत्यपालयत् ।।"},
{"c": "3.287", "t": "जनमेजय उवाच ।"},
{"c": "3.287", "n": "1", "i": 19495, "v": "किं तद्गुह्यं न चाख्यातं कर्णायेहोष्णरश्मिना । कीदृशे कुण्डले ते च कवचं चैव कीदृशम् ।।"},
{"c": "3.287", "n": "2", "i": 19496, "v": "कुतश्च कवचं तस्य कुण्डले चैव सत्तम । एतदिच्छाम्यहं श्रोतुं तन्मे ब्रूहि तपोधन ।।"},
{"c": "3.287", "t": "वैशंपायन उवाच ।"},
{"c": "3.287", "n": "3", "i": 19497, "v": "अयं राजन्ब्रवीम्येतद्यत्तद्गुह्यं विभावसोः । यादृशे कुण्डले चैव कवचं चैव यादृशम् ।।"},
{"c": "3.287", "n": "4", "i": 19498, "v": "कुन्तिभोजं पुरा राजन्ब्राह्मणः समुपस्थितः । तिग्मतेजा महाप्रांशुः श्मश्रुदण्डजटाधरः ।।"},
{"c": "3.287", "n": "5", "i": 19499, "v": "दर्शनीयोऽनवद्याङ्गस्तेजसा प्रज्वलन्निव । मधुपिङ्गो मधुरवाक्तपःस्वाध्यायभूषणः ।।"},
{"c": "3.287", "n": "6", "i": 19500, "v": "स राजानं कुन्तिभोजमब्रवीत्सुमहातपाः । भिक्षामिच्छाम्यहं भोक्तुं तव गेहे विमत्सर ।।"},
{"c": "3.287", "n": "7", "i": 19501, "v": "न मे व्यलीकं कर्तव्यं त्वया वा तव चानुगैः । एवं वत्स्यामि ते गेहे यदि ते रोचतेऽनघ ।।"},
{"c": "3.287", "n": "8", "i": 19502, "v": "यथाकामं च गच्छेयमागच्छेयं तथैव च । शय्यासने च मे राजन्नापराध्येत कश्चन ।।"},
{"c": "3.287", "n": "9", "i": 19503, "v": "तमब्रवीत्कुन्तिभोजः प्रीतियुक्तमिदं वचः । एवमस्तु परं चेति पुनश्चैनमथाब्रवीत् ।।"},
{"c": "3.287", "n": "10", "i": 19504, "v": "मम कन्या महाब्रह्मन्पृथा नाम यशस्विनी । शीलवृत्तान्विता साध्वी नियता न च मानिनी ।।"},
{"c": "3.287", "n": "11", "i": 19505, "v": "उपस्थास्यति सा त्वां वै पूजयानवमन्य च । तस्याश्च शीलवृत्तेन तुष्टिं समुपयास्यसि ।।"},
{"c": "3.287", "n": "12", "i": 19506, "v": "एवमुक्त्वा तु तं विप्रमभिपूज्य यथाविधि । उवाच कन्यामभ्येत्य पृथां पृथुललोचनाम् ।।"},
{"c": "3.287", "n": "13", "i": 19507, "v": "अयं वत्से महाभागो ब्राह्मणो वस्तुमिच्छति । मम गेहे मया चास्य तथेत्येवं प्रतिश्रुतम् ।।"},
{"c": "3.287", "n": "14", "i": 19508, "v": "त्वयि वत्से पराश्वस्य ब्राह्मणस्याभिराधनम् । तन्मे वाक्यं न मिथ्या त्वं कर्तुमर्हसि कर्हिचित् ।।"},
{"c": "3.287", "n": "15", "i": 19509, "v": "अयं तपस्वी भगवान्स्वाध्यायनियतो द्विजः । यद्यद्ब्रूयान्महातेजास्तत्तद्देयममत्सरात् ।।"},
{"c": "3.287", "n": "16", "i": 19510, "v": "ब्राह्मणा हि परं तेजो ब्राह्मणा हि परं तपः । ब्राह्मणानां नमस्कारैः सूर्यो दिवि विराजते ।।"},
{"c": "3.287", "n": "17", "i": 19511, "v": "अमानयन्हि मानार्हान्वातापिश्च महासुरः । निहतो ब्रह्मदण्डेन तालजङ्घस्तथैव च ।।"},
{"c": "3.287", "n": "18", "i": 19512, "v": "सोऽयं वत्से महाभार आहितस्त्वयि सांप्रतम् । त्वं सदा नियता कुर्या ब्राह्मणस्याभिराधनम् ।।"},
{"c": "3.287", "n": "19", "i": 19513, "v": "जानामि प्रणिधानं ते बाल्यात्प्रभृति नन्दिनि । ब्राह्मणेष्विह सर्वेषु गुरुबन्धुषु चैव ह ।।"},
{"c": "3.287", "n": "20", "i": 19514, "v": "तथा प्रेष्येषु सर्वेषु मित्रसंबन्धिमातृषु । मयि चैव यथावत्त्वं सर्वमादृत्य वर्तसे ।।"},
{"c": "3.287", "n": "21", "i": 19515, "v": "न ह्यतुष्टो जनोऽस्तीह पुरे चान्तःपुरे च ते । सम्यग्वृत्त्यानवद्याङ्गि तव भृत्यजनेष्वपि ।।"},
{"c": "3.287", "n": "22", "i": 19516, "v": "संदेष्टव्यां तु मन्ये त्वां द्विजातिं कोपनं प्रति । पृथे बालेति कृत्वा वै सुता चासि ममेति च ।।"},
{"c": "3.287", "n": "23", "i": 19517, "v": "वृष्णीनां त्वं कुले जाता शूरस्य दयिता सुता । दत्ता प्रीतिमता मह्यं पित्रा बाला पुरा स्वयम् ।।"},
{"c": "3.287", "n": "24", "i": 19518, "v": "वसुदेवस्य भगिनी सुतानां प्रवरा मम । अग्र्यमग्रे प्रतिज्ञाय तेनासि दुहिता मम ।।"},
{"c": "3.287", "n": "25", "i": 19519, "v": "तादृशे हि कुले जाता कुले चैव विवर्धिता । सुखात्सुखमनुप्राप्ता ह्रदाद्ध्रदमिवागता ।।"},
{"c": "3.287", "n": "26", "i": 19520, "v": "दौष्कुलेया विशेषेण कथंचित्प्रग्रहं गताः । बालभावाद्विकुर्वन्ति प्रायशः प्रमदाः शुभे ।।"},
{"c": "3.287", "n": "27", "i": 19521, "v": "पृथे राजकुले जन्म रूपं चाद्भुतदर्शनम् । तेन तेनासि संपन्ना समुपेता च भामिनी ।।"},
{"c": "3.287", "n": "28", "i": 19522, "v": "सा त्वं दर्पं परित्यज्य दम्भं मानं च भामिनि । आराध्य वरदं विप्रं श्रेयसा योक्ष्यसे पृथे ।।"},
{"c": "3.287", "n": "29", "i": 19523, "v": "एवं प्राप्स्यसि कल्याणि कल्याणमनघे ध्रुवम् । कोपिते तु द्विजश्रेष्ठे कृत्स्नं दह्येत मे कुलम् ।।"},
{"c": "3.288", "t": "कुन्त्युवाच ।"},
{"c": "3.288", "n": "1", "i": 19524, "v": "ब्राह्मणं यन्त्रिता राजनुपस्थास्यामि पूजया । यथाप्रतिज्ञं राजेन्द्र न च मिथ्या ब्रवीम्यहम् ।।"},
{"c": "3.288", "n": "2", "i": 19525, "v": "एष चैव स्वभावो मे पूजयेयं द्विजानिति । तव चैव प्रियं कार्यं श्रेयश्चैतत्परं मम ।।"},
{"c": "3.288", "n": "3", "i": 19526, "v": "यद्येवैष्यति सायाह्ने यदि प्रातरथो निशि । यद्यर्धरात्रे भगवान्न मे कोपं करिष्यति ।।"},
{"c": "3.288", "n": "4", "i": 19527, "v": "लाभो ममैष राजेन्द्र यद्वै पूजयती द्विजान् । आदेशे तव तिष्ठन्ती हितं कुर्यां नरोत्तम ।।"},
{"c": "3.288", "n": "5", "i": 19528, "v": "विस्रब्धो भव राजेन्द्र न व्यलीकं द्विजोत्तमः । वसन्प्राप्स्यति ते गेहे सत्यमेतद्ब्रवीमि ते ।।"},
{"c": "3.288", "n": "6", "i": 19529, "v": "यत्प्रियं च द्विजस्यास्य हितं चैव तवानघ । यतिष्यामि तथा राजन्व्येतु ते मानसो ज्वरः ।।"},
{"c": "3.288", "n": "7", "i": 19530, "v": "ब्राह्मणा हि महाभागाः पूजिताः पृथिवीपते । तारणाय समर्थाः स्युर्विपरीते वधाय च ।।"},
{"c": "3.288", "n": "8", "i": 19531, "v": "साहमेतद्विजानन्ती तोषयिष्ये द्विजोत्तमम् । न मत्कृते व्यथां राजन्प्राप्स्यसि द्विजसत्तमात् ।।"},
{"c": "3.288", "n": "9", "i": 19532, "v": "अपराधे हि राजेन्द्र राज्ञामश्रेयसे द्विजाः । भवन्ति च्यवनो यद्वत्सुकन्यायाः कृते पुरा ।।"},
{"c": "3.288", "n": "10", "i": 19533, "v": "नियमेन परेणाहमुपस्थास्ये द्विजोत्तमम् । यथा त्वया नरेन्द्रेदं भाषितं ब्राह्मणं प्रति ।।"},
{"c": "3.288", "t": "राजोवाच ।"},
{"c": "3.288", "n": "11", "i": 19534, "v": "एवमेतत्त्वया भद्रे कर्तव्यमविशङ्कया । मद्धितार्थं कुलार्थं च तथात्मार्थं च नन्दिनि ।।"},
{"c": "3.288", "t": "वैशंपायन उवाच ।"},
{"c": "3.288", "n": "12", "i": 19535, "v": "एवमुक्त्वा तु तां कन्यां कुन्तिभोजो महायशाः । पृथां परिददौ तस्मै द्विजाय सुतवत्सलः ।।"},
{"c": "3.288", "n": "13", "i": 19536, "v": "इयं ब्रह्मन्मम सुता बाला सुखविवर्धिता । अपराध्येत यत्किंचिन्न तत्कार्यं हृदि त्वया ।।"},
{"c": "3.288", "n": "14", "i": 19537, "v": "द्विजातयो महाभागा वृद्धबालतपस्विषु । भवन्त्यक्रोधनाः प्रायो विरुद्धेष्वपि नित्यदा ।।"},
{"c": "3.288", "n": "15", "i": 19538, "v": "सुमहत्यपराधेऽपि क्षान्तिः कार्या द्विजातिभिः । यथाशक्ति यथोत्साहं पूजा ग्राह्या द्विजोत्तम ।।"},
{"c": "3.288", "n": "16", "i": 19539, "v": "तथेति ब्राह्मणेनोक्ते स राजा प्रीतमानसः । हंसचन्द्रांशुसंकाशं गृहमस्य न्यवेदयत् ।।"},
{"c": "3.288", "n": "17", "i": 19540, "v": "तत्राग्निशरणे कॢप्तमासनं तस्य भानुमत् । आहारादि च सर्वं तत्तथैव प्रत्यवेदयत् ।।"},
{"c": "3.288", "n": "18", "i": 19541, "v": "निक्षिप्य राजपुत्री तु तन्द्रीं मानं तथैव च । आतस्थे परमं यत्नं ब्राह्मणस्याभिराधने ।।"},
{"c": "3.288", "n": "19", "i": 19542, "v": "तत्र सा ब्राह्मणं गत्वा पृथा शौचपरा सती । विधिवत्परिचारार्हं देववत्पर्यतोषयत् ।।"},
{"c": "3.289", "t": "वैशंपायन उवाच ।"},
{"c": "3.289", "n": "1", "i": 19543, "v": "सा तु कन्या महाराज ब्राह्मणं संशितव्रतम् । तोषयामास शुद्धेन मनसा संशितव्रता ।।"},
{"c": "3.289", "n": "2", "i": 19544, "v": "प्रातरायास्य इत्युक्त्वा कदाचिद्द्विजसत्तमः । तत आयाति राजेन्द्र साये रात्रावथो पुनः ।।"},
{"c": "3.289", "n": "3", "i": 19545, "v": "तं च सर्वासु वेलासु भक्ष्यभोज्यप्रतिश्रयैः । पूजयामास सा कन्या वर्धमानैस्तु सर्वदा ।।"},
{"c": "3.289", "n": "4", "i": 19546, "v": "अन्नादिसमुदाचारः शय्यासनकृतस्तथा । दिवसे दिवसे तस्य वर्धते न तु हीयते ।।"},
{"c": "3.289", "n": "5", "i": 19547, "v": "निर्भर्त्सनापवादैश्च तथैवाप्रियया गिरा । ब्राह्मणस्य पृथा राजन्न चकाराप्रियं तदा ।।"},
{"c": "3.289", "n": "6", "i": 19548, "v": "व्यस्ते काले पुनश्चैति न चैति बहुशो द्विजः । दुर्लभ्यमपि चैवान्नं दीयतामिति सोऽब्रवीत् ।।"},
{"c": "3.289", "n": "7", "i": 19549, "v": "कृतमेव च तत्सर्वं पृथा तस्मै न्यवेदयत् । शिष्यवत्पुत्रवच्चैव स्वसृवच्च सुसंयता ।।"},
{"c": "3.289", "n": "8", "i": 19550, "v": "यथोपजोषं राजेन्द्र द्विजातिप्रवरस्य सा । प्रीतिमुत्पादयामास कन्या यत्नैरनिन्दिता ।।"},
{"c": "3.289", "n": "9", "i": 19551, "v": "तस्यास्तु शीलवृत्तेन तुतोष द्विजसत्तमः । अवधानेन भूयोऽस्य परं यत्नमथाकरोत् ।।"},
{"c": "3.289", "n": "10", "i": 19552, "v": "तां प्रभाते च साये च पिता पप्रच्छ भारत । अपि तुष्यति ते पुत्रि ब्राह्मणः परिचर्यया ।।"},
{"c": "3.289", "n": "11", "i": 19553, "v": "तं सा परममित्येव प्रत्युवाच यशस्विनी । ततः प्रीतिमवापाग्र्यां कुन्तिभोजो महामनाः ।।"},
{"c": "3.289", "n": "12", "i": 19554, "v": "ततः संवत्सरे पूर्णे यदासौ जपतां वरः । नापश्यद्दुष्कृतं किंचित्पृथायाः सौहृदे रतः ।।"},
{"c": "3.289", "n": "13", "i": 19555, "v": "ततः प्रीतमना भूत्वा स एनां ब्राह्मणोऽब्रवीत् । प्रीतोऽस्मि परमं भद्रे परिचारेण ते शुभे ।।"},
{"c": "3.289", "n": "14", "i": 19556, "v": "वरान्वृणीष्व कल्याणि दुरापान्मानुषैरिह । यैस्त्वं सीमन्तिनीः सर्वा यशसाभिभविष्यसि ।।"},
{"c": "3.289", "t": "कुन्त्युवाच ।"},
{"c": "3.289", "n": "15", "i": 19557, "v": "कृतानि मम सर्वाणि यस्या मे वेदवित्तम । त्वं प्रसन्नः पिता चैव कृतं विप्र वरैर्मम ।।"},
{"c": "3.289", "t": "ब्राह्मण उवाच ।"},
{"c": "3.289", "n": "16", "i": 19558, "v": "यदि नेच्छसि भद्रे त्वं वरं मत्तः शुचिस्मिते । इमं मन्त्रं गृहाण त्वमाह्वानाय दिवौकसाम् ।।"},
{"c": "3.289", "n": "17", "i": 19559, "v": "यं यं देवं त्वमेतेन मन्त्रेणावाहयिष्यसि । तेन तेन वशे भद्रे स्थातव्यं ते भविष्यति ।।"},
{"c": "3.289", "n": "18", "i": 19560, "v": "अकामो वा सकामो वा न स नैष्यति ते वशम् । विबुधो मन्त्रसंशान्तो वाक्ये भृत्य इवानतः ।।"},
{"c": "3.289", "t": "वैशंपायन उवाच ।"},
{"c": "3.289", "n": "19", "i": 19561, "v": "न शशाक द्वितीयं सा प्रत्याख्यातुमनिन्दिता । तं वै द्विजातिप्रवरं तदा शापभयान्नृप ।।"},
{"c": "3.289", "n": "20", "i": 19562, "v": "ततस्तामनवद्याङ्गीं ग्राहयामास वै द्विजः । मन्त्रग्रामं तदा राजन्नथर्वशिरसि श्रुतम् ।।"},
{"c": "3.289", "n": "21", "i": 19563, "v": "तं प्रदाय तु राजेन्द्र कुन्तिभोजमुवाच ह । उषितोऽस्मि सुखं राजन्कन्यया परितोषितः ।।"},
{"c": "3.289", "n": "22", "i": 19564, "v": "तव गेहे सुविहितः सदा सुप्रतिपूजितः । साधयिष्यामहे तावदित्युक्त्वान्तरधीयत ।।"},
{"c": "3.289", "n": "23", "i": 19565, "v": "स तु राजा द्विजं दृष्ट्वा तत्रैवान्तर्हितं तदा । बभूव विस्मयाविष्टः पृथां च समपूजयत् ।।"},
{"c": "3.290", "t": "वैशंपायन उवाच ।"},
{"c": "3.290", "n": "1", "i": 19566, "v": "गते तस्मिन्द्विजश्रेष्ठे कस्मिंश्चित्कालपर्यये । चिन्तयामास सा कन्या मन्त्रग्रामबलाबलम् ।।"},
{"c": "3.290", "n": "2", "i": 19567, "v": "अयं वै कीदृशस्तेन मम दत्तो महात्मना । मन्त्रग्रामो बलं तस्य ज्ञास्ये नातिचिरादिव ।।"},
{"c": "3.290", "n": "3", "i": 19568, "v": "एवं संचिन्तयन्ती सा ददर्शर्तुं यदृच्छया । व्रीडिता साभवद्बाला कन्याभावे रजस्वला ।।"},
{"c": "3.290", "n": "4", "i": 19569, "v": "अथोद्यन्तं सहस्रांशुं पृथा दीप्तं ददर्श ह । न ततर्प च रूपेण भानोः संध्यागतस्य सा ।।"},
{"c": "3.290", "n": "5", "i": 19570, "v": "तस्या दृष्टिरभूद्दिव्या सापश्यद्दिव्यदर्शनम् । आमुक्तकवचं देवं कुण्डलाभ्यां विभूषितम् ।।"},
{"c": "3.290", "n": "6", "i": 19571, "v": "तस्याः कौतूहलं त्वासीन्मन्त्रं प्रति नराधिप । आह्वानमकरोत्साथ तस्य देवस्य भामिनी ।।"},
{"c": "3.290", "n": "7", "i": 19572, "v": "प्राणानुपस्पृश्य तदा आजुहाव दिवाकरम् । आजगाम ततो राजंस्त्वरमाणो दिवाकरः ।।"},
{"c": "3.290", "n": "8", "i": 19573, "v": "मधुपिङ्गो महाबाहुः कम्बुग्रीवो हसन्निव । अङ्गदी बद्धमुकुटो दिशः प्रज्वालयन्निव ।।"},
{"c": "3.290", "n": "9", "i": 19574, "v": "योगात्कृत्वा द्विधात्मानमाजगाम तताप च । आबभाषे ततः कुन्तीं साम्ना परमवल्गुना ।।"},
{"c": "3.290", "n": "10", "i": 19575, "v": "आगतोऽस्मि वशं भद्रे तव मन्त्रबलात्कृतः । किं करोम्यवशो राज्ञि ब्रूहि कर्ता तदस्मि ते ।।"},
{"c": "3.290", "t": "कुन्त्युवाच ।"},
{"c": "3.290", "n": "11", "i": 19576, "v": "गम्यतां भगवंस्तत्र यतोऽसि समुपागतः । कौतूहलात्समाहूतः प्रसीद भगवन्निति ।।"},
{"c": "3.290", "t": "सूर्य उवाच ।"},
{"c": "3.290", "n": "12", "i": 19577, "v": "गमिष्येऽहं यथा मां त्वं ब्रवीषि तनुमध्यमे । न तु देवं समाहूय न्याय्यं प्रेषयितुं वृथा ।।"},
{"c": "3.290", "n": "13", "i": 19578, "v": "तवाभिसंधिः सुभगे सूर्यात्पुत्रो भवेदिति । वीर्येणाप्रतिमो लोके कवची कुण्डलीति च ।।"},
{"c": "3.290", "n": "14", "i": 19579, "v": "सा त्वमात्मप्रदानं वै कुरुष्व गजगामिनि । उत्पत्स्यति हि पुत्रस्ते यथासंकल्पमङ्गने ।।"},
{"c": "3.290", "n": "15", "i": 19580, "v": "अथ गच्छाम्यहं भद्रे त्वयासंगम्य सुस्मिते । शप्स्यामि त्वामहं क्रुद्धो ब्राह्मणं पितरं च ते ।।"},
{"c": "3.290", "n": "16", "i": 19581, "v": "त्वत्कृते तान्प्रधक्ष्यामि सर्वानपि न संशयः । पितरं चैव ते मूढं यो न वेत्ति तवानयम् ।।"},
{"c": "3.290", "n": "17", "i": 19582, "v": "तस्य च ब्राह्मणस्याद्य योऽसौ मन्त्रमदात्तव । शीलवृत्तमविज्ञाय धास्यामि विनयं परम् ।।"},
{"c": "3.290", "n": "18", "i": 19583, "v": "एते हि विबुधाः सर्वे पुरंदरमुखा दिवि । त्वया प्रलब्धं पश्यन्ति स्मयन्त इव भामिनि ।।"},
{"c": "3.290", "n": "19", "i": 19584, "v": "पश्य चैनान्सुरगणान्दिव्यं चक्षुरिदं हि ते । पूर्वमेव मया दत्तं दृष्टवत्यसि येन माम् ।।"},
{"c": "3.290", "t": "वैशंपायन उवाच ।"},
{"c": "3.290", "n": "20", "i": 19585, "v": "ततोऽपश्यत्त्रिदशान्राजपुत्री; सर्वानेव स्वेषु धिष्ण्येषु खस्थान् । प्रभासन्तं भानुमन्तं महान्तं; यथादित्यं रोचमानं तथैव ।।"},
{"c": "3.290", "n": "21", "i": 19586, "v": "सा तान्दृष्ट्वा व्रीडमानेव बाला; सूर्यं देवी वचनं प्राह भीता । गच्छ त्वं वै गोपते स्वं विमानं; कन्याभावाद्दुःख एषोपचारः ।।"},
{"c": "3.290", "n": "22", "i": 19587, "v": "पिता माता गुरवश्चैव येऽन्ये; देहस्यास्य प्रभवन्ति प्रदाने । नाहं धर्मं लोपयिष्यामि लोके; स्त्रीणां वृत्तं पूज्यते देहरक्षा ।।"},
{"c": "3.290", "n": "23", "i": 19588, "v": "मया मन्त्रबलं ज्ञातुमाहूतस्त्वं विभावसो । बाल्याद्बालेति कृत्वा तत्क्षन्तुमर्हसि मे विभो ।।"},
{"c": "3.290", "t": "सूर्य उवाच ।"},
{"c": "3.290", "n": "24", "i": 19589, "v": "बालेति कृत्वानुनयं तवाहं; ददानि नान्यानुनयं लभेत । आत्मप्रदानं कुरु कुन्तिकन्ये; शान्तिस्तवैवं हि भवेच्च भीरु ।।"},
{"c": "3.290", "n": "25", "i": 19590, "v": "न चापि युक्तं गन्तुं हि मया मिथ्याकृतेन वै । गमिष्याम्यनवद्याङ्गि लोके समवहास्यताम् । सर्वेषां विबुधानां च वक्तव्यः स्यामहं शुभे ।।"},
{"c": "3.290", "n": "26", "i": 19591, "v": "सा त्वं मया समागच्छ पुत्रं लप्स्यसि मादृशम् । विशिष्टा सर्वलोकेषु भविष्यसि च भामिनि ।।"},
{"c": "3.291", "t": "वैशंपायन उवाच ।"},
{"c": "3.291", "n": "1", "i": 19592, "v": "सा तु कन्या बहुविधं ब्रुवन्ती मधुरं वचः । अनुनेतुं सहस्रांशुं न शशाक मनस्विनी ।।"},
{"c": "3.291", "n": "2", "i": 19593, "v": "न शशाक यदा बाला प्रत्याख्यातुं तमोनुदम् । भीता शापात्ततो राजन्दध्यौ दीर्घमथान्तरम् ।।"},
{"c": "3.291", "n": "3", "i": 19594, "v": "अनागसः पितुः शापो ब्राह्मणस्य तथैव च । मन्निमित्तः कथं न स्यात्क्रुद्धादस्माद्विभावसोः ।।"},
{"c": "3.291", "n": "4", "i": 19595, "v": "बालेनापि सता मोहाद्भृशं सापह्नवान्यपि । नात्यासादयितव्यानि तेजांसि च तपांसि च ।।"},
{"c": "3.291", "n": "5", "i": 19596, "v": "साहमद्य भृशं भीता गृहीता च करे भृशम् । कथं त्वकार्यं कुर्यां वै प्रदानं ह्यात्मनः स्वयम् ।।"},
{"c": "3.291", "n": "6", "i": 19597, "v": "सैवं शापपरित्रस्ता बहु चिन्तयती तदा । मोहेनाभिपरीताङ्गी स्मयमाना पुनः पुनः ।।"},
{"c": "3.291", "n": "7", "i": 19598, "v": "तं देवमब्रवीद्भीता बन्धूनां राजसत्तम । व्रीडाविह्वलया वाचा शापत्रस्ता विशां पते ।।"},
{"c": "3.291", "t": "कुन्त्युवाच ।"},
{"c": "3.291", "n": "8", "i": 19599, "v": "पिता मे ध्रियते देव माता चान्ये च बान्धवाः । न तेषु ध्रियमाणेषु विधिलोपो भवेदयम् ।।"},
{"c": "3.291", "n": "9", "i": 19600, "v": "त्वया मे संगमो देव यदि स्याद्विधिवर्जितः । मन्निमित्तं कुलस्यास्य लोके कीर्तिर्नशेत्ततः ।।"},
{"c": "3.291", "n": "10", "i": 19601, "v": "अथ वा धर्ममेतं त्वं मन्यसे तपतां वर । ऋते प्रदानाद्बन्धुभ्यस्तव कामं करोम्यहम् ।।"},
{"c": "3.291", "n": "11", "i": 19602, "v": "आत्मप्रदानं दुर्धर्ष तव कृत्वा सती त्वहम् । त्वयि धर्मो यशश्चैव कीर्तिरायुश्च देहिनाम् ।।"},
{"c": "3.291", "t": "सूर्य उवाच ।"},
{"c": "3.291", "n": "12", "i": 19603, "v": "न ते पिता न ते माता गुरवो वा शुचिस्मिते । प्रभवन्ति वरारोहे भद्रं ते शृणु मे वचः ।।"},
{"c": "3.291", "n": "13", "i": 19604, "v": "सर्वान्कामयते यस्मात्कनेर्धातोश्च भामिनि । तस्मात्कन्येह सुश्रोणि स्वतन्त्रा वरवर्णिनि ।।"},
{"c": "3.291", "n": "14", "i": 19605, "v": "नाधर्मश्चरितः कश्चित्त्वया भवति भामिनि । अधर्मं कुत एवाहं चरेयं लोककाम्यया ।।"},
{"c": "3.291", "n": "15", "i": 19606, "v": "अनावृताः स्त्रियः सर्वा नराश्च वरवर्णिनि । स्वभाव एष लोकानां विकारोऽन्य इति स्मृतः ।।"},
{"c": "3.291", "n": "16", "i": 19607, "v": "सा मया सह संगम्य पुनः कन्या भविष्यसि । पुत्रश्च ते महाबाहुर्भविष्यति महायशाः ।।"},
{"c": "3.291", "t": "कुन्त्युवाच ।"},
{"c": "3.291", "n": "17", "i": 19608, "v": "यदि पुत्रो मम भवेत्त्वत्तः सर्वतमोपह । कुण्डली कवची शूरो महाबाहुर्महाबलः ।।"},
{"c": "3.291", "t": "सूर्य उवाच ।"},
{"c": "3.291", "n": "18", "i": 19609, "v": "भविष्यति महाबाहुः कुण्डली दिव्यवर्मभृत् । उभयं चामृतमयं तस्य भद्रे भविष्यति ।।"},
{"c": "3.291", "t": "कुन्त्युवाच ।"},
{"c": "3.291", "n": "19", "i": 19610, "v": "यद्येतदमृतादस्ति कुण्डले वर्म चोत्तमम् । मम पुत्रस्य यं वै त्वं मत्त उत्पादयिष्यसि ।।"},
{"c": "3.291", "n": "20", "i": 19611, "v": "अस्तु मे संगमो देव यथोक्तं भगवंस्त्वया । त्वद्वीर्यरूपसत्त्वौजा धर्मयुक्तो भवेत्स च ।।"},
{"c": "3.291", "t": "सूर्य उवाच ।"},
{"c": "3.291", "n": "21", "i": 19612, "v": "अदित्या कुण्डले राज्ञि दत्ते मे मत्तकाशिनि । तेऽस्य दास्यामि वै भीरु वर्म चैवेदमुत्तमम् ।।"},
{"c": "3.291", "t": "पृथोवाच ।"},
{"c": "3.291", "n": "22", "i": 19613, "v": "परमं भगवन्देव संगमिष्ये त्वया सह । यदि पुत्रो भवेदेवं यथा वदसि गोपते ।।"},
{"c": "3.291", "t": "वैशंपायन उवाच ।"},
{"c": "3.291", "n": "23", "i": 19614, "v": "तथेत्युक्त्वा तु तां कुन्तीमाविवेश विहंगमः । स्वर्भानुशत्रुर्योगात्मा नाभ्यां पस्पर्श चैव ताम् ।।"},
{"c": "3.291", "n": "24", "i": 19615, "v": "ततः सा विह्वलेवासीत्कन्या सूर्यस्य तेजसा । पपाताथ च सा देवी शयने मूढचेतना ।।"},
{"c": "3.291", "t": "सूर्य उवाच ।"},
{"c": "3.291", "n": "25", "i": 19616, "v": "साधयिष्यामि सुश्रोणि पुत्रं वै जनयिष्यसि । सर्वशस्त्रभृतां श्रेष्ठं कन्या चैव भविष्यसि ।।"},
{"c": "3.291", "t": "वैशंपायन उवाच ।"},
{"c": "3.291", "n": "26", "i": 19617, "v": "ततः सा व्रीडिता बाला तदा सूर्यमथाब्रवीत् । एवमस्त्विति राजेन्द्र प्रस्थितं भूरिवर्चसम् ।।"},
{"c": "3.291", "n": "27", "i": 19618, "v": "इति स्मोक्ता कुन्तिराजात्मजा सा; विवस्वन्तं याचमाना सलज्जा । तस्मिन्पुण्ये शयनीये पपात; मोहाविष्टा भज्यमाना लतेव ।।"},
{"c": "3.291", "n": "28", "i": 19619, "v": "तां तिग्मांशुस्तेजसा मोहयित्वा; योगेनाविश्यात्मसंस्थां चकार । न चैवैनां दूषयामास भानुः; संज्ञां लेभे भूय एवाथ बाला ।।"},
{"c": "3.292", "t": "वैशंपायन उवाच ।"},
{"c": "3.292", "n": "1", "i": 19620, "v": "ततो गर्भः समभवत्पृथायाः पृथिवीपते । शुक्ले दशोत्तरे पक्षे तारापतिरिवाम्बरे ।।"},
{"c": "3.292", "n": "2", "i": 19621, "v": "सा बान्धवभयाद्बाला तं गर्भं विनिगूहती । धारयामास सुश्रोणी न चैनां बुबुधे जनः ।।"},
{"c": "3.292", "n": "3", "i": 19622, "v": "न हि तां वेद नार्यन्या काचिद्धात्रेयिकामृते । कन्यापुरगतां बालां निपुणां परिरक्षणे ।।"},
{"c": "3.292", "n": "4", "i": 19623, "v": "ततः कालेन सा गर्भं सुषुवे वरवर्णिनी । कन्यैव तस्य देवस्य प्रसादादमरप्रभम् ।।"},
{"c": "3.292", "n": "5", "i": 19624, "v": "तथैव बद्धकवचं कनकोज्ज्वलकुण्डलम् । हर्यक्षं वृषभस्कन्धं यथास्य पितरं तथा ।।"},
{"c": "3.292", "n": "6", "i": 19625, "v": "जातमात्रं च तं गर्भं धात्र्या संमन्त्र्य भामिनी । मञ्जूषायामवदधे स्वास्तीर्णायां समन्ततः ।।"},
{"c": "3.292", "n": "7", "i": 19626, "v": "मधूच्छिष्टस्थितायां सा सुखायां रुदती तथा । श्लक्ष्णायां सुपिधानायामश्वनद्यामवासृजत् ।।"},
{"c": "3.292", "n": "8", "i": 19627, "v": "जानती चाप्यकर्तव्यं कन्याया गर्भधारणम् । पुत्रस्नेहेन राजेन्द्र करुणं पर्यदेवयत् ।।"},
{"c": "3.292", "n": "9", "i": 19628, "v": "समुत्सृजन्ती मञ्जूषामश्वनद्यास्तदा जले । उवाच रुदती कुन्ती यानि वाक्यानि तच्छृणु ।।"},
{"c": "3.292", "n": "10", "i": 19629, "v": "स्वस्ति तेऽस्त्वान्तरिक्षेभ्यः पार्थिवेभ्यश्च पुत्रक । दिव्येभ्यश्चैव भूतेभ्यस्तथा तोयचराश्च ये ।।"},
{"c": "3.292", "n": "11", "i": 19630, "v": "शिवास्ते सन्तु पन्थानो मा च ते परिपन्थिनः । आगमाश्च तथा पुत्र भवन्त्वद्रोहचेतसः ।।"},
{"c": "3.292", "n": "12", "i": 19631, "v": "पातु त्वां वरुणो राजा सलिले सलिलेश्वरः । अन्तरिक्षेऽन्तरिक्षस्थः पवनः सर्वगस्तथा ।।"},
{"c": "3.292", "n": "13", "i": 19632, "v": "पिता त्वां पातु सर्वत्र तपनस्तपतां वरः । येन दत्तोऽसि मे पुत्र दिव्येन विधिना किल ।।"},
{"c": "3.292", "n": "14", "i": 19633, "v": "आदित्या वसवो रुद्राः साध्या विश्वे च देवताः । मरुतश्च सहेन्द्रेण दिशश्च सदिगीश्वराः ।।"},
{"c": "3.292", "n": "15", "i": 19634, "v": "रक्षन्तु त्वां सुराः सर्वे समेषु विषमेषु च । वेत्स्यामि त्वां विदेशेऽपि कवचेनोपसूचितम् ।।"},
{"c": "3.292", "n": "16", "i": 19635, "v": "धन्यस्ते पुत्र जनको देवो भानुर्विभावसुः । यस्त्वां द्रक्ष्यति दिव्येन चक्षुषा वाहिनीगतम् ।।"},
{"c": "3.292", "n": "17", "i": 19636, "v": "धन्या सा प्रमदा या त्वां पुत्रत्वे कल्पयिष्यति । यस्यास्त्वं तृषितः पुत्र स्तनं पास्यसि देवज ।।"},
{"c": "3.292", "n": "18", "i": 19637, "v": "को नु स्वप्नस्तया दृष्टो या त्वामादित्यवर्चसम् । दिव्यवर्मसमायुक्तं दिव्यकुण्डलभूषितम् ।।"},
{"c": "3.292", "n": "19", "i": 19638, "v": "पद्मायतविशालाक्षं पद्मताम्रतलोज्ज्वलम् । सुललाटं सुकेशान्तं पुत्रत्वे कल्पयिष्यति ।।"},
{"c": "3.292", "n": "20", "i": 19639, "v": "धन्या द्रक्ष्यन्ति पुत्र त्वां भूमौ संसर्पमाणकम् । अव्यक्तकलवाक्यानि वदन्तं रेणुगुण्ठितम् ।।"},
{"c": "3.292", "n": "21", "i": 19640, "v": "धन्या द्रक्ष्यन्ति पुत्र त्वां पुनर्यौवनगे मुखे । हिमवद्वनसंभूतं सिंहं केसरिणं यथा ।।"},
{"c": "3.292", "n": "22", "i": 19641, "v": "एवं बहुविधं राजन्विलप्य करुणं पृथा । अवासृजत मञ्जूषामश्वनद्यास्तदा जले ।।"},
{"c": "3.292", "n": "23", "i": 19642, "v": "रुदती पुत्रशोकार्ता निशीथे कमलेक्षणा । धात्र्या सह पृथा राजन्पुत्रदर्शनलालसा ।।"},
{"c": "3.292", "n": "24", "i": 19643, "v": "विसर्जयित्वा मञ्जूषां संबोधनभयात्पितुः । विवेश राजभवनं पुनः शोकातुरा ततः ।।"},
{"c": "3.292", "n": "25", "i": 19644, "v": "मञ्जूषा त्वश्वनद्याः सा ययौ चर्मण्वतीं नदीम् । चर्मण्वत्याश्च यमुनां ततो गङ्गां जगाम ह ।।"},
{"c": "3.292", "n": "26", "i": 19645, "v": "गङ्गायाः सूतविषयं चम्पामभ्याययौ पुरीम् । स मञ्जूषागतो गर्भस्तरङ्गैरुह्यमानकः ।।"},
{"c": "3.292", "n": "27", "i": 19646, "v": "अमृतादुत्थितं दिव्यं तत्तु वर्म सकुण्डलम् । धारयामास तं गर्भं दैवं च विधिनिर्मितम् ।।"},
{"c": "3.293", "t": "वैशंपायन उवाच ।"},
{"c": "3.293", "n": "1", "i": 19647, "v": "एतस्मिन्नेव काले तु धृतराष्ट्रस्य वै सखा । सूतोऽधिरथ इत्येव सदारो जाह्नवीं ययौ ।।"},
{"c": "3.293", "n": "2", "i": 19648, "v": "तस्य भार्याभवद्राजन्रूपेणासदृशी भुवि । राधा नाम महाभागा न सा पुत्रमविन्दत । अपत्यार्थे परं यत्नमकरोच्च विशेषतः ।।"},
{"c": "3.293", "n": "3", "i": 19649, "v": "सा ददर्शाथ मञ्जूषामुह्यमानां यदृच्छया । दत्तरक्षाप्रतिसरामन्वालभनशोभिताम् । ऊर्मीतरङ्गैर्जाह्नव्याः समानीतामुपह्वरम् ।।"},
{"c": "3.293", "n": "4", "i": 19650, "v": "सा तां कौतूहलात्प्राप्तां ग्राहयामास भामिनी । ततो निवेदयामास सूतस्याधिरथस्य वै ।।"},
{"c": "3.293", "n": "5", "i": 19651, "v": "स तामुद्धृत्य मञ्जूषामुत्सार्य जलमन्तिकात् । यन्त्रैरुद्घाटयामास सोऽपश्यत्तत्र बालकम् ।।"},
{"c": "3.293", "n": "6", "i": 19652, "v": "तरुणादित्यसंकाशं हेमवर्मधरं तथा । मृष्टकुण्डलयुक्तेन वदनेन विराजता ।।"},
{"c": "3.293", "n": "7", "i": 19653, "v": "स सूतो भार्यया सार्धं विस्मयोत्फुल्ललोचनः । अङ्कमारोप्य तं बालं भार्यां वचनमब्रवीत् ।।"},
{"c": "3.293", "n": "8", "i": 19654, "v": "इदमत्यद्भुतं भीरु यतो जातोऽस्मि भामिनि । दृष्टवान्देवगर्भोऽयं मन्येऽस्मान्समुपागतः ।।"},
{"c": "3.293", "n": "9", "i": 19655, "v": "अनपत्यस्य पुत्रोऽयं देवैर्दत्तो ध्रुवं मम । इत्युक्त्वा तं ददौ पुत्रं राधायै स महीपते ।।"},
{"c": "3.293", "n": "10", "i": 19656, "v": "प्रतिजग्राह तं राधा विधिवद्दिव्यरूपिणम् । पुत्रं कमलगर्भाभं देवगर्भं श्रिया वृतम् ।।"},
{"c": "3.293", "n": "11", "i": 19657, "v": "पुपोष चैनं विधिवद्ववृधे स च वीर्यवान् । ततः प्रभृति चाप्यन्ये प्राभवन्नौरसाः सुताः ।।"},
{"c": "3.293", "n": "12", "i": 19658, "v": "वसुवर्मधरं दृष्ट्वा तं बालं हेमकुण्डलम् । नामास्य वसुषेणेति ततश्चक्रुर्द्विजातयः ।।"},
{"c": "3.293", "n": "13", "i": 19659, "v": "एवं स सूतपुत्रत्वं जगामामितविक्रमः । वसुषेण इति ख्यातो वृष इत्येव च प्रभुः ।।"},
{"c": "3.293", "n": "14", "i": 19660, "v": "स ज्येष्ठपुत्रः सूतस्य ववृधेऽङ्गेषु वीर्यवान् । चारेण विदितश्चासीत्पृथाया दिव्यवर्मभृत् ।।"},
{"c": "3.293", "n": "15", "i": 19661, "v": "सूतस्त्वधिरथः पुत्रं विवृद्धं समये ततः । दृष्ट्वा प्रस्थापयामास पुरं वारणसाह्वयम् ।।"},
{"c": "3.293", "n": "16", "i": 19662, "v": "तत्रोपसदनं चक्रे द्रोणस्येष्वस्त्रकर्मणि । सख्यं दुर्योधनेनैवमगच्छत्स च वीर्यवान् ।।"},
{"c": "3.293", "n": "17", "i": 19663, "v": "द्रोणात्कृपाच्च रामाच्च सोऽस्त्रग्रामं चतुर्विधम् । लब्ध्वा लोकेऽभवत्ख्यातः परमेष्वासतां गतः ।।"},
{"c": "3.293", "n": "18", "i": 19664, "v": "संधाय धार्तराष्ट्रेण पार्थानां विप्रिये स्थितः । योद्धुमाशंसते नित्यं फल्गुनेन महात्मना ।।"},
{"c": "3.293", "n": "19", "i": 19665, "v": "सदा हि तस्य स्पर्धासीदर्जुनेन विशां पते । अर्जुनस्य च कर्णेन यतो दृष्टो बभूव सः ।।"},
{"c": "3.293", "n": "20", "i": 19666, "v": "तं तु कुण्डलिनं दृष्ट्वा वर्मणा च समन्वितम् । अवध्यं समरे मत्वा पर्यतप्यद्युधिष्ठिरः ।।"},
{"c": "3.293", "n": "21", "i": 19667, "v": "यदा तु कर्णो राजेन्द्र भानुमन्तं दिवाकरम् । स्तौति मध्यंदिने प्राप्ते प्राञ्जलिः सलिले स्थितः ।।"},
{"c": "3.293", "n": "22", "i": 19668, "v": "तत्रैनमुपतिष्ठन्ति ब्राह्मणा धनहेतवः । नादेयं तस्य तत्काले किंचिदस्ति द्विजातिषु ।।"},
{"c": "3.293", "n": "23", "i": 19669, "v": "तमिन्द्रो ब्राह्मणो भूत्वा भिक्षां देहीत्युपस्थितः । स्वागतं चेति राधेयस्तमथ प्रत्यभाषत ।।"},
{"c": "3.294", "t": "वैशंपायन उवाच ।"},
{"c": "3.294", "n": "1", "i": 19670, "v": "देवराजमनुप्राप्तं ब्राह्मणच्छद्मना वृषः । दृष्ट्वा स्वागतमित्याह न बुबोधास्य मानसम् ।।"},
{"c": "3.294", "n": "2", "i": 19671, "v": "हिरण्यकण्ठीः प्रमदा ग्रामान्वा बहुगोकुलान् । किं ददानीति तं विप्रमुवाचाधिरथिस्ततः ।।"},
{"c": "3.294", "t": "ब्राह्मण उवाच ।"},
{"c": "3.294", "n": "3", "i": 19672, "v": "हिरण्यकण्ठ्यः प्रमदा यच्चान्यत्प्रीतिवर्धनम् । नाहं दत्तमिहेच्छामि तदर्थिभ्यः प्रदीयताम् ।।"},
{"c": "3.294", "n": "4", "i": 19673, "v": "यदेतत्सहजं वर्म कुण्डले च तवानघ । एतदुत्कृत्य मे देहि यदि सत्यव्रतो भवान् ।।"},
{"c": "3.294", "n": "5", "i": 19674, "v": "एतदिच्छाम्यहं क्षिप्रं त्वया दत्तं परंतप । एष मे सर्वलाभानां लाभः परमको मतः ।।"},
{"c": "3.294", "t": "कर्ण उवाच ।"},
{"c": "3.294", "n": "6", "i": 19675, "v": "अवनिं प्रमदा गाश्च निर्वापं बहुवार्षिकम् । तत्ते विप्र प्रदास्यामि न तु वर्म न कुण्डले ।।"},
{"c": "3.294", "t": "वैशंपायन उवाच ।"},
{"c": "3.294", "n": "7", "i": 19676, "v": "एवं बहुविधैर्वाक्यैर्याच्यमानः स तु द्विजः । कर्णेन भरतश्रेष्ठ नान्यं वरमयाचत ।।"},
{"c": "3.294", "n": "8", "i": 19677, "v": "सान्त्वितश्च यथाशक्ति पूजितश्च यथाविधि । नैवान्यं स द्विजश्रेष्ठः कामयामास वै वरम् ।।"},
{"c": "3.294", "n": "9", "i": 19678, "v": "यदा नान्यं प्रवृणुते वरं वै द्विजसत्तमः । तदैनमब्रवीद्भूयो राधेयः प्रहसन्निव ।।"},
{"c": "3.294", "n": "10", "i": 19679, "v": "सहजं वर्म मे विप्र कुण्डले चामृतोद्भवे । तेनावध्योऽस्मि लोकेषु ततो नैतद्ददाम्यहम् ।।"},
{"c": "3.294", "n": "11", "i": 19680, "v": "विशालं पृथिवीराज्यं क्षेमं निहतकण्टकम् । प्रतिगृह्णीष्व मत्तस्त्वं साधु ब्राह्मणपुंगव ।।"},
{"c": "3.294", "n": "12", "i": 19681, "v": "कुण्डलाभ्यां विमुक्तोऽहं वर्मणा सहजेन च । गमनीयो भविष्यामि शत्रूणां द्विजसत्तम ।।"},
{"c": "3.294", "n": "13", "i": 19682, "v": "यदा नान्यं वरं वव्रे भगवान्पाकशासनः । ततः प्रहस्य कर्णस्तं पुनरित्यब्रवीद्वचः ।।"},
{"c": "3.294", "n": "14", "i": 19683, "v": "विदितो देवदेवेश प्रागेवासि मम प्रभो । न तु न्याय्यं मया दातुं तव शक्र वृथा वरम् ।।"},
{"c": "3.294", "n": "15", "i": 19684, "v": "त्वं हि देवेश्वरः साक्षात्त्वया देयो वरो मम । अन्येषां चैव भूतानामीश्वरो ह्यसि भूतकृत् ।।"},
{"c": "3.294", "n": "16", "i": 19685, "v": "यदि दास्यामि ते देव कुण्डले कवचं तथा । वध्यतामुपयास्यामि त्वं च शक्रावहास्यताम् ।।"},
{"c": "3.294", "n": "17", "i": 19686, "v": "तस्माद्विनिमयं कृत्वा कुण्डले वर्म चोत्तमम् । हरस्व शक्र कामं मे न दद्यामहमन्यथा ।।"},
{"c": "3.294", "t": "शक्र उवाच ।"},
{"c": "3.294", "n": "18", "i": 19687, "v": "विदितोऽहं रवेः पूर्वमायन्नेव तवान्तिकम् । तेन ते सर्वमाख्यातमेवमेतन्न संशयः ।।"},
{"c": "3.294", "n": "19", "i": 19688, "v": "काममस्तु तथा तात तव कर्ण यथेच्छसि । वर्जयित्वा तु मे वज्रं प्रवृणीष्व यदिच्छसि ।।"},
{"c": "3.294", "t": "वैशंपायन उवाच ।"},
{"c": "3.294", "n": "20", "i": 19689, "v": "ततः कर्णः प्रहृष्टस्तु उपसंगम्य वासवम् । अमोघां शक्तिमभ्येत्य वव्रे संपूर्णमानसः ।।"},
{"c": "3.294", "t": "कर्ण उवाच ।"},
{"c": "3.294", "n": "21", "i": 19690, "v": "वर्मणा कुण्डलाभ्यां च शक्तिं मे देहि वासव । अमोघां शत्रुसंघानां घातनीं पृतनामुखे ।।"},
{"c": "3.294", "t": "वैशंपायन उवाच ।"},
{"c": "3.294", "n": "22", "i": 19691, "v": "ततः संचिन्त्य मनसा मुहूर्तमिव वासवः । शक्त्यर्थं पृथिवीपाल कर्णं वाक्यमथाब्रवीत् ।।"},
{"c": "3.294", "n": "23", "i": 19692, "v": "कुण्डले मे प्रयच्छस्व वर्म चैव शरीरजम् । गृहाण कर्ण शक्तिं त्वमनेन समयेन मे ।।"},
{"c": "3.294", "n": "24", "i": 19693, "v": "अमोघा हन्ति शतशः शत्रून्मम करच्युता । पुनश्च पाणिमभ्येति मम दैत्यान्विनिघ्नतः ।।"},
{"c": "3.294", "n": "25", "i": 19694, "v": "सेयं तव करं प्राप्य हत्वैकं रिपुमूर्जितम् । गर्जन्तं प्रतपन्तं च मामेवैष्यति सूतज ।।"},
{"c": "3.294", "t": "कर्ण उवाच ।"},
{"c": "3.294", "n": "26", "i": 19695, "v": "एकमेवाहमिच्छामि रिपुं हन्तुं महाहवे । गर्जन्तं प्रतपन्तं च यतो मम भयं भवेत् ।।"},
{"c": "3.294", "t": "इन्द्र उवाच ।"},
{"c": "3.294", "n": "27", "i": 19696, "v": "एकं हनिष्यसि रिपुं गर्जन्तं बलिनं रणे । त्वं तु यं प्रार्थयस्येकं रक्ष्यते स महात्मना ।।"},
{"c": "3.294", "n": "28", "i": 19697, "v": "यमाहुर्वेदविद्वांसो वराहमजितं हरिम् । नारायणमचिन्त्यं च तेन कृष्णेन रक्ष्यते ।।"},
{"c": "3.294", "t": "कर्ण उवाच ।"},
{"c": "3.294", "n": "29", "i": 19698, "v": "एवमप्यस्तु भगवन्नेकवीरवधे मम । अमोघा प्रवरा शक्तिर्येन हन्यां प्रतापिनम् ।।"},
{"c": "3.294", "n": "30", "i": 19699, "v": "उत्कृत्य तु प्रदास्यामि कुण्डले कवचं च ते । निकृत्तेषु च गात्रेषु न मे बीभत्सता भवेत् ।।"},
{"c": "3.294", "t": "इन्द्र उवाच ।"},
{"c": "3.294", "n": "31", "i": 19700, "v": "न ते बीभत्सता कर्ण भविष्यति कथंचन । व्रणश्चापि न गात्रेषु यस्त्वं नानृतमिच्छसि ।।"},
{"c": "3.294", "n": "32", "i": 19701, "v": "यादृशस्ते पितुर्वर्णस्तेजश्च वदतां वर । तादृशेनैव वर्णेन त्वं कर्ण भविता पुनः ।।"},
{"c": "3.294", "n": "33", "i": 19702, "v": "विद्यमानेषु शस्त्रेषु यद्यमोघामसंशये । प्रमत्तो मोक्ष्यसे चापि त्वय्येवैषा पतिष्यति ।।"},
{"c": "3.294", "t": "कर्ण उवाच ।"},
{"c": "3.294", "n": "34", "i": 19703, "v": "संशयं परमं प्राप्य विमोक्ष्ये वासवीमिमाम् । यथा मामात्थ शक्र त्वं सत्यमेतद्ब्रवीमि ते ।।"},
{"c": "3.294", "t": "वैशंपायन उवाच ।"},
{"c": "3.294", "n": "35", "i": 19704, "v": "ततः शक्तिं प्रज्वलितां प्रतिगृह्य विशां पते । शस्त्रं गृहीत्वा निशितं सर्वगात्राण्यकृन्तत ।।"},
{"c": "3.294", "n": "36", "i": 19705, "v": "ततो देवा मानवा दानवाश्च; निकृन्तन्तं कर्णमात्मानमेवम् । दृष्ट्वा सर्वे सिद्धसंघाश्च नेदु;र्न ह्यस्यासीद्दुःखजो वै विकारः ।।"},
{"c": "3.294", "n": "37", "i": 19706, "v": "ततो दिव्या दुन्दुभयः प्रणेदुः; पपातोच्चैः पुष्पवर्षं च दिव्यम् । दृष्ट्वा कर्णं शस्त्रसंकृत्तगात्रं; मुहुश्चापि स्मयमानं नृवीरम् ।।"},
{"c": "3.294", "n": "38", "i": 19707, "v": "ततश्छित्त्वा कवचं दिव्यमङ्गा;त्तथैवार्द्रं प्रददौ वासवाय । तथोत्कृत्य प्रददौ कुण्डले ते; वैकर्तनः कर्मणा तेन कर्णः ।।"},
{"c": "3.294", "n": "39", "i": 19708, "v": "ततः शक्रः प्रहसन्वञ्चयित्वा; कर्णं लोके यशसा योजयित्वा । कृतं कार्यं पाण्डवानां हि मेने; ततः पश्चाद्दिवमेवोत्पपात ।।"},
{"c": "3.294", "n": "40", "i": 19709, "v": "श्रुत्वा कर्णं मुषितं धार्तराष्ट्रा; दीनाः सर्वे भग्नदर्पा इवासन् । तां चावस्थां गमितं सूतपुत्रं; श्रुत्वा पार्था जहृषुः काननस्थाः ।।"},
{"c": "3.294", "t": "जनमेजय उवाच ।"},
{"c": "3.294", "n": "41", "i": 19710, "v": "क्वस्था वीराः पाण्डवास्ते बभूवुः; कुतश्चैतच्छ्रुतवन्तः प्रियं ते । किं वाकार्षुर्द्वादशेऽब्दे व्यतीते; तन्मे सर्वं भगवान्व्याकरोतु ।।"},
{"c": "3.294", "t": "वैशंपायन उवाच ।"},
{"c": "3.294", "n": "42", "i": 19711, "v": "लब्ध्वा कृष्णां सैन्धवं द्रावयित्वा; विप्रैः सार्धं काम्यकादाश्रमात्ते । मार्कण्डेयाच्छ्रुतवन्तः पुराणं; देवर्षीणां चरितं विस्तरेण ।।"},
{"c": "3.294", "n": "43", "i": 19712, "v": "प्रत्याजग्मुः सरथाः सानुयात्राः; सर्वैः सार्धं सूदपौरोगवैश्च । ततः पुण्यं द्वैतवनं नृवीरा; निस्तीर्योग्रं वनवासं समग्रम् ।।"},
{"c": "3.295", "t": "जनमेजय उवाच ।"},
{"c": "3.295", "n": "1", "i": 19713, "v": "एवं हृतायां कृष्णायां प्राप्य क्लेशमनुत्तमम् । प्रतिलभ्य ततः कृष्णां किमकुर्वत पाण्डवाः ।।"},
{"c": "3.295", "t": "वैशंपायन उवाच ।"},
{"c": "3.295", "n": "2", "i": 19714, "v": "एवं हृतायां कृष्णायां प्राप्य क्लेशमनुत्तमम् । विहाय काम्यकं राजा सह भ्रातृभिरच्युतः ।।"},
{"c": "3.295", "n": "3", "i": 19715, "v": "पुनर्द्वैतवनं रम्यमाजगाम युधिष्ठिरः । स्वादुमूलफलं रम्यं मार्कण्डेयाश्रमं प्रति ।।"},
{"c": "3.295", "n": "4", "i": 19716, "v": "अनुगुप्तफलाहाराः सर्व एव मिताशनाः । न्यवसन्पाण्डवास्तत्र कृष्णया सह भारत ।।"},
{"c": "3.295", "n": "5", "i": 19717, "v": "वसन्द्वैतवने राजा कुन्तीपुत्रो युधिष्ठिरः । भीमसेनोऽर्जुनश्चैव माद्रीपुत्रौ च पाण्डवौ ।।"},
{"c": "3.295", "n": "6", "i": 19718, "v": "ब्राह्मणार्थे पराक्रान्ता धर्मात्मानो यतव्रताः । क्लेशमार्छन्त विपुलं सुखोदर्कं परंतपाः ।।"},
{"c": "3.295", "n": "7", "i": 19719, "v": "अजातशत्रुमासीनं भ्रातृभिः सहितं वने । आगम्य ब्राह्मणस्तूर्णं संतप्त इदमब्रवीत् ।।"},
{"c": "3.295", "n": "8", "i": 19720, "v": "अरणीसहितं मह्यं समासक्तं वनस्पतौ । मृगस्य घर्षमाणस्य विषाणे समसज्जत ।।"},
{"c": "3.295", "n": "9", "i": 19721, "v": "तदादाय गतो राजंस्त्वरमाणो महामृगः । आश्रमात्त्वरितः शीघ्रं प्लवमानो महाजवः ।।"},
{"c": "3.295", "n": "10", "i": 19722, "v": "तस्य गत्वा पदं शीघ्रमासाद्य च महामृगम् । अग्निहोत्रं न लुप्येत तदानयत पाण्डवाः ।।"},
{"c": "3.295", "n": "11", "i": 19723, "v": "ब्राह्मणस्य वचः श्रुत्वा संतप्तोऽथ युधिष्ठिरः । धनुरादाय कौन्तेयः प्राद्रवद्भ्रातृभिः सह ।।"},
{"c": "3.295", "n": "12", "i": 19724, "v": "सन्नद्धा धन्विनः सर्वे प्राद्रवन्नरपुंगवाः । ब्राह्मणार्थे यतन्तस्ते शीघ्रमन्वगमन्मृगम् ।।"},
{"c": "3.295", "n": "13", "i": 19725, "v": "कर्णिनालीकनाराचानुत्सृजन्तो महारथाः । नाविध्यन्पाण्डवास्तत्र पश्यन्तो मृगमन्तिकात् ।।"},
{"c": "3.295", "n": "14", "i": 19726, "v": "तेषां प्रयतमानानां नादृश्यत महामृगः । अपश्यन्तो मृगं श्रान्ता दुःखं प्राप्ता मनस्विनः ।।"},
{"c": "3.295", "n": "15", "i": 19727, "v": "शीतलच्छायमासाद्य न्यग्रोधं गहने वने । क्षुत्पिपासापरीताङ्गाः पाण्डवाः समुपाविशन् ।।"},
{"c": "3.295", "n": "16", "i": 19728, "v": "तेषां समुपविष्टानां नकुलो दुःखितस्तदा । अब्रवीद्भ्रातरं ज्येष्ठममर्षात्कुरुसत्तम ।।"},
{"c": "3.295", "n": "17", "i": 19729, "v": "नास्मिन्कुले जातु ममज्ज धर्मो; न चालस्यादर्थलोपो बभूव । अनुत्तराः सर्वभूतेषु भूयः; संप्राप्ताः स्मः संशयं केन राजन् ।।"},
{"c": "3.296", "t": "युधिष्ठिर उवाच ।"},
{"c": "3.296", "n": "1", "i": 19730, "v": "नापदामस्ति मर्यादा न निमित्तं न कारणम् । धर्मस्तु विभजत्यत्र उभयोः पुण्यपापयोः ।।"},
{"c": "3.296", "t": "भीम उवाच ।"},
{"c": "3.296", "n": "2", "i": 19731, "v": "प्रातिकाम्यनयत्कृष्णां सभायां प्रेष्यवत्तदा । न मया निहतस्तत्र तेन प्राप्ताः स्म संशयम् ।।"},
{"c": "3.296", "t": "अर्जुन उवाच ।"},
{"c": "3.296", "n": "3", "i": 19732, "v": "वाचस्तीक्ष्णास्थिभेदिन्यः सूतपुत्रेण भाषिताः । अतितीक्ष्णा मया क्षान्तास्तेन प्राप्ताः स्म संशयम् ।।"},
{"c": "3.296", "t": "सहदेव उवाच ।"},
{"c": "3.296", "n": "4", "i": 19733, "v": "शकुनिस्त्वां यदाजैषीदक्षद्यूतेन भारत । स मया न हतस्तत्र तेन प्राप्ताः स्म संशयम् ।।"},
{"c": "3.296", "t": "वैशंपायन उवाच ।"},
{"c": "3.296", "n": "5", "i": 19734, "v": "ततो युधिष्ठिरो राजा नकुलं वाक्यमब्रवीत् । आरुह्य वृक्षं माद्रेय निरीक्षस्व दिशो दश ।।"},
{"c": "3.296", "n": "6", "i": 19735, "v": "पानीयमन्तिके पश्य वृक्षान्वाप्युदकाश्रयान् । इमे हि भ्रातरः श्रान्तास्तव तात पिपासिताः ।।"},
{"c": "3.296", "n": "7", "i": 19736, "v": "नकुलस्तु तथेत्युक्त्वा शीघ्रमारुह्य पादपम् । अब्रवीद्भ्रातरं ज्येष्ठमभिवीक्ष्य समन्ततः ।।"},
{"c": "3.296", "n": "8", "i": 19737, "v": "पश्यामि बहुलान्राजन्वृक्षानुदकसंश्रयान् । सारसानां च निर्ह्रादमत्रोदकमसंशयम् ।।"},
{"c": "3.296", "n": "9", "i": 19738, "v": "ततोऽब्रवीत्सत्यधृतिः कुन्तीपुत्रो युधिष्ठिरः । गच्छ सौम्य ततः शीघ्रं तूर्णं पानीयमानय ।।"},
{"c": "3.296", "n": "10", "i": 19739, "v": "नकुलस्तु तथेत्युक्त्वा भ्रातुर्ज्येष्ठस्य शासनात् । प्राद्रवद्यत्र पानीयं शीघ्रं चैवान्वपद्यत ।।"},
{"c": "3.296", "n": "11", "i": 19740, "v": "स दृष्ट्वा विमलं तोयं सारसैः परिवारितम् । पातुकामस्ततो वाचमन्तरिक्षात्स शुश्रुवे ।।"},
{"c": "3.296", "n": "12", "i": 19741, "v": "मा तात साहसं कार्षीर्मम पूर्वपरिग्रहः । प्रश्नानुक्त्वा तु माद्रेय ततः पिब हरस्व च ।।"},
{"c": "3.296", "n": "13", "i": 19742, "v": "अनादृत्य तु तद्वाक्यं नकुलः सुपिपासितः । अपिबच्छीतलं तोयं पीत्वा च निपपात ह ।।"},
{"c": "3.296", "n": "14", "i": 19743, "v": "चिरायमाणे नकुले कुन्तीपुत्रो युधिष्ठिरः । अब्रवीद्भ्रातरं वीरं सहदेवमरिंदमम् ।।"},
{"c": "3.296", "n": "15", "i": 19744, "v": "भ्राता चिरायते तात सहदेव तवाग्रजः । तं चैवानय सोदर्यं पानीयं च त्वमानय ।।"},
{"c": "3.296", "n": "16", "i": 19745, "v": "सहदेवस्तथेत्युक्त्वा तां दिशं प्रत्यपद्यत । ददर्श च हतं भूमौ भ्रातरं नकुलं तदा ।।"},
{"c": "3.296", "n": "17", "i": 19746, "v": "भ्रातृशोकाभिसंतप्तस्तृषया च प्रपीडितः । अभिदुद्राव पानीयं ततो वागभ्यभाषत ।।"},
{"c": "3.296", "n": "18", "i": 19747, "v": "मा तात साहसं कार्षीर्मम पूर्वपरिग्रहः । प्रश्नानुक्त्वा यथाकामं ततः पिब हरस्व च ।।"},
{"c": "3.296", "n": "19", "i": 19748, "v": "अनादृत्य तु तद्वाक्यं सहदेवः पिपासितः । अपिबच्छीतलं तोयं पीत्वा च निपपात ह ।।"},
{"c": "3.296", "n": "20", "i": 19749, "v": "अथाब्रवीत्स विजयं कुन्तीपुत्रो युधिष्ठिरः । भ्रातरौ ते चिरगतौ बीभत्सो शत्रुकर्शन । तौ चैवानय भद्रं ते पानीयं च त्वमानय ।।"},
{"c": "3.296", "n": "21", "i": 19750, "v": "एवमुक्तो गुडाकेशः प्रगृह्य सशरं धनुः । आमुक्तखड्गो मेधावी तत्सरः प्रत्यपद्यत ।।"},
{"c": "3.296", "n": "22", "i": 19751, "v": "यतः पुरुषशार्दूलौ पानीयहरणे गतौ । तौ ददर्श हतौ तत्र भ्रातरौ श्वेतवाहनः ।।"},
{"c": "3.296", "n": "23", "i": 19752, "v": "प्रसुप्ताविव तौ दृष्ट्वा नरसिंहः सुदुःखितः । धनुरुद्यम्य कौन्तेयो व्यलोकयत तद्वनम् ।।"},
{"c": "3.296", "n": "24", "i": 19753, "v": "नापश्यत्तत्र किंचित्स भूतं तस्मिन्महावने । सव्यसाची ततः श्रान्तः पानीयं सोऽभ्यधावत ।।"},
{"c": "3.296", "n": "25", "i": 19754, "v": "अभिधावंस्ततो वाचमन्तरिक्षात्स शुश्रुवे । किमासीदसि पानीयं नैतच्छक्यं बलात्त्वया ।।"},
{"c": "3.296", "n": "26", "i": 19755, "v": "कौन्तेय यदि वै प्रश्नान्मयोक्तान्प्रतिपत्स्यसे । ततः पास्यसि पानीयं हरिष्यसि च भारत ।।"},
{"c": "3.296", "n": "27", "i": 19756, "v": "वारितस्त्वब्रवीत्पार्थो दृश्यमानो निवारय । यावद्बाणैर्विनिर्भिन्नः पुनर्नैवं वदिष्यसि ।।"},
{"c": "3.296", "n": "28", "i": 19757, "v": "एवमुक्त्वा ततः पार्थः शरैरस्त्रानुमन्त्रितैः । ववर्ष तां दिशं कृत्स्नां शब्दवेधं च दर्शयन् ।।"},
{"c": "3.296", "n": "29", "i": 19758, "v": "कर्णिनालीकनाराचानुत्सृजन्भरतर्षभ । अनेकैरिषुसंघातैरन्तरिक्षं ववर्ष ह ।।"},
{"c": "3.296", "t": "यक्ष उवाच ।"},
{"c": "3.296", "n": "30", "i": 19759, "v": "किं विघातेन ते पार्थ प्रश्नानुक्त्वा ततः पिब । अनुक्त्वा तु ततः प्रश्नान्पीत्वैव न भविष्यसि ।।"},
{"c": "3.296", "t": "वैशंपायन उवाच ।"},
{"c": "3.296", "n": "31", "i": 19760, "v": "स त्वमोघानिषून्मुक्त्वा तृष्णयाभिप्रपीडितः । अविज्ञायैव तान्प्रश्नान्पीत्वैव निपपात ह ।।"},
{"c": "3.296", "n": "32", "i": 19761, "v": "अथाब्रवीद्भीमसेनं कुन्तीपुत्रो युधिष्ठिरः । नकुलः सहदेवश्च बीभत्सुश्चापराजितः ।।"},
{"c": "3.296", "n": "33", "i": 19762, "v": "चिरं गतास्तोयहेतोर्न चागच्छन्ति भारत । तांश्चैवानय भद्रं ते पानीयं च त्वमानय ।।"},
{"c": "3.296", "n": "34", "i": 19763, "v": "भीमसेनस्तथेत्युक्त्वा तां दिशं प्रत्यपद्यत । यत्र ते पुरुषव्याघ्रा भ्रातरोऽस्य निपातिताः ।।"},
{"c": "3.296", "n": "35", "i": 19764, "v": "तान्दृष्ट्वा दुःखितो भीमस्तृषया च प्रपीडितः । अमन्यत महाबाहुः कर्म तद्यक्षरक्षसाम् । स चिन्तयामास तदा योद्धव्यं ध्रुवमद्य मे ।।"},
{"c": "3.296", "n": "36", "i": 19765, "v": "पास्यामि तावत्पानीयमिति पार्थो वृकोदरः । ततोऽभ्यधावत्पानीयं पिपासुः पुरुषर्षभः ।।"},
{"c": "3.296", "t": "यक्ष उवाच ।"},
{"c": "3.296", "n": "37", "i": 19766, "v": "मा तात साहसं कार्षीर्मम पूर्वपरिग्रहः । प्रश्नानुक्त्वा तु कौन्तेय ततः पिब हरस्व च ।।"},
{"c": "3.296", "t": "वैशंपायन उवाच ।"},
{"c": "3.296", "n": "38", "i": 19767, "v": "एवमुक्तस्ततो भीमो यक्षेणामिततेजसा । अविज्ञायैव तान्प्रश्नान्पीत्वैव निपपात ह ।।"},
{"c": "3.296", "n": "39", "i": 19768, "v": "ततः कुन्तीसुतो राजा विचिन्त्य पुरुषर्षभः । समुत्थाय महाबाहुर्दह्यमानेन चेतसा ।।"},
{"c": "3.296", "n": "40", "i": 19769, "v": "अपेतजननिर्घोषं प्रविवेश महावनम् । रुरुभिश्च वराहैश्च पक्षिभिश्च निषेवितम् ।।"},
{"c": "3.296", "n": "41", "i": 19770, "v": "नीलभास्वरवर्णैश्च पादपैरुपशोभितम् । भ्रमरैरुपगीतं च पक्षिभिश्च महायशाः ।।"},
{"c": "3.296", "n": "42", "i": 19771, "v": "स गच्छन्कानने तस्मिन्हेमजालपरिष्कृतम् । ददर्श तत्सरः श्रीमान्विश्वकर्मकृतं यथा ।।"},
{"c": "3.296", "n": "43", "i": 19772, "v": "उपेतं नलिनीजालैः सिन्धुवारैश्च वेतसैः । केतकैः करवीरैश्च पिप्पलैश्चैव संवृतम् । श्रमार्तस्तदुपागम्य सरो दृष्ट्वाथ विस्मितः ।।"},
{"c": "3.297", "t": "वैशंपायन उवाच ।"},
{"c": "3.297", "n": "1", "i": 19773, "v": "स ददर्श हतान्भ्रातॄँल्लोकपालानिव च्युतान् । युगान्ते समनुप्राप्ते शक्रप्रतिमगौरवान् ।।"},
{"c": "3.297", "n": "2", "i": 19774, "v": "विप्रकीर्णधनुर्बाणं दृष्ट्वा निहतमर्जुनम् । भीमसेनं यमौ चोभौ निर्विचेष्टान्गतायुषः ।।"},
{"c": "3.297", "n": "3", "i": 19775, "v": "स दीर्घमुष्णं निःश्वस्य शोकबाष्पपरिप्लुतः । बुद्ध्या विचिन्तयामास वीराः केन निपातिताः ।।"},
{"c": "3.297", "n": "4", "i": 19776, "v": "नैषां शस्त्रप्रहारोऽस्ति पदं नेहास्ति कस्यचित् । भूतं महदिदं मन्ये भ्रातरो येन मे हताः । एकाग्रं चिन्तयिष्यामि पीत्वा वेत्स्यामि वा जलम् ।।"},
{"c": "3.297", "n": "5", "i": 19777, "v": "स्यात्तु दुर्योधनेनेदमुपांशुविहितं कृतम् । गान्धारराजरचितं सततं जिह्मबुद्धिना ।।"},
{"c": "3.297", "n": "6", "i": 19778, "v": "यस्य कार्यमकार्यं वा सममेव भवत्युत । कस्तस्य विश्वसेद्वीरो दुर्मतेरकृतात्मनः ।।"},
{"c": "3.297", "n": "7", "i": 19779, "v": "अथ वा पुरुषैर्गूढैः प्रयोगोऽयं दुरात्मनः । भवेदिति महाबाहुर्बहुधा समचिन्तयत् ।।"},
{"c": "3.297", "n": "8", "i": 19780, "v": "तस्यासीन्न विषेणेदमुदकं दूषितं यथा । मुखवर्णाः प्रसन्ना मे भ्रातॄणामित्यचिन्तयत् ।।"},
{"c": "3.297", "n": "9", "i": 19781, "v": "एकैकशश्चौघबलानिमान्पुरुषसत्तमान् । कोऽन्यः प्रतिसमासेत कालान्तकयमादृते ।।"},
{"c": "3.297", "n": "10", "i": 19782, "v": "एतेनाध्यवसायेन तत्तोयमवगाढवान् । गाहमानश्च तत्तोयमन्तरिक्षात्स शुश्रुवे ।।"},
{"c": "3.297", "t": "यक्ष उवाच ।"},
{"c": "3.297", "n": "11", "i": 19783, "v": "अहं बकः शैवलमत्स्यभक्षो; मया नीताः प्रेतवशं तवानुजाः । त्वं पञ्चमो भविता राजपुत्र; न चेत्प्रश्नान्पृच्छतो व्याकरोषि ।।"},
{"c": "3.297", "n": "12", "i": 19784, "v": "मा तात साहसं कार्षीर्मम पूर्वपरिग्रहः । प्रश्नानुक्त्वा तु कौन्तेय ततः पिब हरस्व च ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "13", "i": 19785, "v": "रुद्राणां वा वसूनां वा मरुतां वा प्रधानभाक् । पृच्छामि को भवान्देवो नैतच्छकुनिना कृतम् ।।"},
{"c": "3.297", "n": "14", "i": 19786, "v": "हिमवान्पारियात्रश्च विन्ध्यो मलय एव च । चत्वारः पर्वताः केन पातिता भुवि तेजसा ।।"},
{"c": "3.297", "n": "15", "i": 19787, "v": "अतीव ते महत्कर्म कृतं बलवतां वर । यन्न देवा न गन्धर्वा नासुरा न च राक्षसाः । विषहेरन्महायुद्धे कृतं ते तन्महाद्भुतम् ।।"},
{"c": "3.297", "n": "16", "i": 19788, "v": "न ते जानामि यत्कार्यं नाभिजानामि काङ्क्षितम् । कौतूहलं महज्जातं साध्वसं चागतं मम ।।"},
{"c": "3.297", "n": "17", "i": 19789, "v": "येनास्म्युद्विग्नहृदयः समुत्पन्नशिरोज्वरः । पृच्छामि भगवंस्तस्मात्को भवानिह तिष्ठति ।।"},
{"c": "3.297", "t": "यक्ष उवाच ।"},
{"c": "3.297", "n": "18", "i": 19790, "v": "यक्षोऽहमस्मि भद्रं ते नास्मि पक्षी जलेचरः । मयैते निहताः सर्वे भ्रातरस्ते महौजसः ।।"},
{"c": "3.297", "t": "वैशंपायन उवाच ।"},
{"c": "3.297", "n": "19", "i": 19791, "v": "ततस्तामशिवां श्रुत्वा वाचं स परुषाक्षराम् । यक्षस्य ब्रुवतो राजन्नुपक्रम्य तदा स्थितः ।।"},
{"c": "3.297", "n": "20", "i": 19792, "v": "विरूपाक्षं महाकायं यक्षं तालसमुच्छ्रयम् । ज्वलनार्कप्रतीकाशमधृष्यं पर्वतोपमम् ।।"},
{"c": "3.297", "n": "21", "i": 19793, "v": "सेतुमाश्रित्य तिष्ठन्तं ददर्श भरतर्षभः । मेघगम्भीरया वाचा तर्जयन्तं महाबलम् ।।"},
{"c": "3.297", "t": "यक्ष उवाच ।"},
{"c": "3.297", "n": "22", "i": 19794, "v": "इमे ते भ्रातरो राजन्वार्यमाणा मयासकृत् । बलात्तोयं जिहीर्षन्तस्ततो वै सूदिता मया ।।"},
{"c": "3.297", "n": "23", "i": 19795, "v": "न पेयमुदकं राजन्प्राणानिह परीप्सता । पार्थ मा साहसं कार्षीर्मम पूर्वपरिग्रहः । प्रश्नानुक्त्वा तु कौन्तेय ततः पिब हरस्व च ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "24", "i": 19796, "v": "नैवाहं कामये यक्ष तव पूर्वपरिग्रहम् । कामं नैतत्प्रशंसन्ति सन्तो हि पुरुषाः सदा ।।"},
{"c": "3.297", "n": "25", "i": 19797, "v": "यदात्मना स्वमात्मानं प्रशंसेत्पुरुषः प्रभो । यथाप्रज्ञं तु ते प्रश्नान्प्रतिवक्ष्यामि पृच्छ माम् ।।"},
{"c": "3.297", "t": "यक्ष उवाच ।"},
{"c": "3.297", "n": "26", "i": 19798, "v": "किं स्विदादित्यमुन्नयति के च तस्याभितश्चराः । कश्चैनमस्तं नयति कस्मिंश्च प्रतितिष्ठति ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "27", "i": 19799, "v": "ब्रह्मादित्यमुन्नयति देवास्तस्याभितश्चराः । धर्मश्चास्तं नयति च सत्ये च प्रतितिष्ठति ।।"},
{"c": "3.297", "t": "यक्ष उवाच ।"},
{"c": "3.297", "n": "28", "i": 19800, "v": "केन स्विच्छ्रोत्रियो भवति केन स्विद्विन्दते महत् । केन द्वितीयवान्भवति राजन्केन च बुद्धिमान् ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "29", "i": 19801, "v": "श्रुतेन श्रोत्रियो भवति तपसा विन्दते महत् । धृत्या द्वितीयवान्भवति बुद्धिमान्वृद्धसेवया ।।"},
{"c": "3.297", "t": "यक्ष उवाच ।"},
{"c": "3.297", "n": "30", "i": 19802, "v": "किं ब्राह्मणानां देवत्वं कश्च धर्मः सतामिव । कश्चैषां मानुषो भावः किमेषामसतामिव ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "31", "i": 19803, "v": "स्वाध्याय एषां देवत्वं तप एषां सतामिव । मरणं मानुषो भावः परिवादोऽसतामिव ।।"},
{"c": "3.297", "t": "यक्ष उवाच ।"},
{"c": "3.297", "n": "32", "i": 19804, "v": "किं क्षत्रियाणां देवत्वं कश्च धर्मः सतामिव । कश्चैषां मानुषो भावः किमेषामसतामिव ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "33", "i": 19805, "v": "इष्वस्त्रमेषां देवत्वं यज्ञ एषां सतामिव । भयं वै मानुषो भावः परित्यागोऽसतामिव ।।"},
{"c": "3.297", "t": "यक्ष उवाच ।"},
{"c": "3.297", "n": "34", "i": 19806, "v": "किमेकं यज्ञियं साम किमेकं यज्ञियं यजुः । का चैका वृश्चते यज्ञं कां यज्ञो नातिवर्तते ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "35", "i": 19807, "v": "प्राणो वै यज्ञियं साम मनो वै यज्ञियं यजुः । वागेका वृश्चते यज्ञं तां यज्ञो नातिवर्तते ।।"},
{"c": "3.297", "t": "यक्ष उवाच ।"},
{"c": "3.297", "n": "36", "i": 19808, "v": "किं स्विदापततां श्रेष्ठं किं स्विन्निपततां वरम् । किं स्वित्प्रतिष्ठमानानां किं स्वित्प्रवदतां वरम् ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "37", "i": 19809, "v": "वर्षमापततां श्रेष्ठं बीजं निपततां वरम् । गावः प्रतिष्ठमानानां पुत्रः प्रवदतां वरः ।।"},
{"c": "3.297", "t": "यक्ष उवाच ।"},
{"c": "3.297", "n": "38", "i": 19810, "v": "इन्द्रियार्थाननुभवन्बुद्धिमाँल्लोकपूजितः । संमतः सर्वभूतानामुच्छ्वसन्को न जीवति ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "39", "i": 19811, "v": "देवतातिथिभृत्यानां पितॄणामात्मनश्च यः । न निर्वपति पञ्चानामुच्छ्वसन्न स जीवति ।।"},
{"c": "3.297", "t": "यक्ष उवाच ।"},
{"c": "3.297", "n": "40", "i": 19812, "v": "किं स्विद्गुरुतरं भूमेः किं स्विदुच्चतरं च खात् । किं स्विच्छीघ्रतरं वायोः किं स्विद्बहुतरं नृणाम् ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "41", "i": 19813, "v": "माता गुरुतरा भूमेः पिता उच्चतरश्च खात् । मनः शीघ्रतरं वायोश्चिन्ता बहुतरी नृणाम् ।।"},
{"c": "3.297", "t": "यक्ष उवाच ।"},
{"c": "3.297", "n": "42", "i": 19814, "v": "किं स्वित्सुप्तं न निमिषति किं स्विज्जातं न चोपति । कस्य स्विद्धृदयं नास्ति किं स्विद्वेगेन वर्धते ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "43", "i": 19815, "v": "मत्स्यः सुप्तो न निमिषत्यण्डं जातं न चोपति । अश्मनो हृदयं नास्ति नदी वेगेन वर्धते ।।"},
{"c": "3.297", "t": "यक्ष उवाच ।"},
{"c": "3.297", "n": "44", "i": 19816, "v": "किं स्वित्प्रवसतो मित्रं किं स्विन्मित्रं गृहे सतः । आतुरस्य च किं मित्रं किं स्विन्मित्रं मरिष्यतः ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "45", "i": 19817, "v": "सार्थः प्रवसतो मित्रं भार्या मित्रं गृहे सतः । आतुरस्य भिषङ्मित्रं दानं मित्रं मरिष्यतः ।।"},
{"c": "3.297", "t": "यक्ष उवाच ।"},
{"c": "3.297", "n": "46", "i": 19818, "v": "किं स्विदेको विचरति जातः को जायते पुनः । किं स्विद्धिमस्य भैषज्यं किं स्विदावपनं महत् ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "47", "i": 19819, "v": "सूर्य एको विचरति चन्द्रमा जायते पुनः । अग्निर्हिमस्य भैषज्यं भूमिरावपनं महत् ।।"},
{"c": "3.297", "t": "यक्ष उवाच ।"},
{"c": "3.297", "n": "48", "i": 19820, "v": "किं स्विदेकपदं धर्म्यं किं स्विदेकपदं यशः । किं स्विदेकपदं स्वर्ग्यं किं स्विदेकपदं सुखम् ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "49", "i": 19821, "v": "दाक्ष्यमेकपदं धर्म्यं दानमेकपदं यशः । सत्यमेकपदं स्वर्ग्यं शीलमेकपदं सुखम् ।।"},
{"c": "3.297", "t": "यक्ष उवाच ।"},
{"c": "3.297", "n": "50", "i": 19822, "v": "किं स्विदात्मा मनुष्यस्य किं स्विद्दैवकृतः सखा । उपजीवनं किं स्विदस्य किं स्विदस्य परायणम् ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "51", "i": 19823, "v": "पुत्र आत्मा मनुष्यस्य भार्या दैवकृतः सखा । उपजीवनं च पर्जन्यो दानमस्य परायणम् ।।"},
{"c": "3.297", "t": "यक्ष उवाच ।"},
{"c": "3.297", "n": "52", "i": 19824, "v": "धन्यानामुत्तमं किं स्विद्धनानां किं स्विदुत्तमम् । लाभानामुत्तमं किं स्वित्किं सुखानां तथोत्तमम् ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "53", "i": 19825, "v": "धन्यानामुत्तमं दाक्ष्यं धनानामुत्तमं श्रुतम् । लाभानां श्रेष्ठमारोग्यं सुखानां तुष्टिरुत्तमा ।।"},
{"c": "3.297", "t": "यक्ष उवाच ।"},
{"c": "3.297", "n": "54", "i": 19826, "v": "कश्च धर्मः परो लोके कश्च धर्मः सदाफलः । किं नियम्य न शोचन्ति कैश्च संधिर्न जीर्यते ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "55", "i": 19827, "v": "आनृशंस्यं परो धर्मस्त्रयीधर्मः सदाफलः । मनो यम्य न शोचन्ति सद्भिः संधिर्न जीर्यते ।।"},
{"c": "3.297", "t": "यक्ष उवाच ।"},
{"c": "3.297", "n": "56", "i": 19828, "v": "किं नु हित्वा प्रियो भवति किं नु हित्वा न शोचति । किं नु हित्वार्थवान्भवति किं नु हित्वा सुखी भवेत् ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "57", "i": 19829, "v": "मानं हित्वा प्रियो भवति क्रोधं हित्वा न शोचति । कामं हित्वार्थवान्भवति लोभं हित्वा सुखी भवेत् ।।"},
{"c": "3.297", "t": "यक्ष उवाच ।"},
{"c": "3.297", "n": "58", "i": 19830, "v": "मृतः कथं स्यात्पुरुषः कथं राष्ट्रं मृतं भवेत् । श्राद्धं मृतं कथं च स्यात्कथं यज्ञो मृतो भवेत् ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "59", "i": 19831, "v": "मृतो दरिद्रः पुरुषो मृतं राष्ट्रमराजकम् । मृतमश्रोत्रियं श्राद्धं मृतो यज्ञस्त्वदक्षिणः ।।"},
{"c": "3.297", "t": "यक्ष उवाच ।"},
{"c": "3.297", "n": "60", "i": 19832, "v": "का दिक्किमुदकं प्रोक्तं किमन्नं पार्थ किं विषम् । श्राद्धस्य कालमाख्याहि ततः पिब हरस्व च ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "61", "i": 19833, "v": "सन्तो दिग्जलमाकाशं गौरन्नं प्रार्थना विषम् । श्राद्धस्य ब्राह्मणः कालः कथं वा यक्ष मन्यसे ।।"},
{"c": "3.297", "t": "यक्ष उवाच ।"},
{"c": "3.297", "n": "62", "i": 19834, "v": "व्याख्याता मे त्वया प्रश्ना याथातथ्यं परंतप । पुरुषं त्विदानीमाख्याहि यश्च सर्वधनी नरः ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "63", "i": 19835, "v": "दिवं स्पृशति भूमिं च शब्दः पुण्यस्य कर्मणः । यावत्स शब्दो भवति तावत्पुरुष उच्यते ।।"},
{"c": "3.297", "n": "64", "i": 19836, "v": "तुल्ये प्रियाप्रिये यस्य सुखदुःखे तथैव च । अतीतानागते चोभे स वै सर्वधनी नरः ।।"},
{"c": "3.297", "t": "यक्ष उवाच ।"},
{"c": "3.297", "n": "65", "i": 19837, "v": "व्याख्यातः पुरुषो राजन्यश्च सर्वधनी नरः । तस्मात्तवैको भ्रातॄणां यमिच्छसि स जीवतु ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "66", "i": 19838, "v": "श्यामो य एष रक्ताक्षो बृहच्छाल इवोद्गतः । व्यूढोरस्को महाबाहुर्नकुलो यक्ष जीवतु ।।"},
{"c": "3.297", "t": "यक्ष उवाच ।"},
{"c": "3.297", "n": "67", "i": 19839, "v": "प्रियस्ते भीमसेनोऽयमर्जुनो वः परायणम् । स कस्मान्नकुलं राजन्सापत्नं जीवमिच्छसि ।।"},
{"c": "3.297", "n": "68", "i": 19840, "v": "यस्य नागसहस्रेण दशसंख्येन वै बलम् । तुल्यं तं भीममुत्सृज्य नकुलं जीवमिच्छसि ।।"},
{"c": "3.297", "n": "69", "i": 19841, "v": "तथैनं मनुजाः प्राहुर्भीमसेनं प्रियं तव । अथ केनानुभावेन सापत्नं जीवमिच्छसि ।।"},
{"c": "3.297", "n": "70", "i": 19842, "v": "यस्य बाहुबलं सर्वे पाण्डवाः समुपाश्रिताः । अर्जुनं तमपाहाय नकुलं जीवमिच्छसि ।।"},
{"c": "3.297", "t": "युधिष्ठिर उवाच ।"},
{"c": "3.297", "n": "71", "i": 19843, "v": "आनृशंस्यं परो धर्मः परमार्थाच्च मे मतम् । आनृशंस्यं चिकीर्षामि नकुलो यक्ष जीवतु ।।"},
{"c": "3.297", "n": "72", "i": 19844, "v": "धर्मशीलः सदा राजा इति मां मानवा विदुः । स्वधर्मान्न चलिष्यामि नकुलो यक्ष जीवतु ।।"},
{"c": "3.297", "n": "73", "i": 19845, "v": "यथा कुन्ती तथा माद्री विशेषो नास्ति मे तयोः । मातृभ्यां सममिच्छामि नकुलो यक्ष जीवतु ।।"},
{"c": "3.297", "t": "यक्ष उवाच ।"},
{"c": "3.297", "n": "74", "i": 19846, "v": "यस्य तेऽर्थाच्च कामाच्च आनृशंस्यं परं मतम् । तस्मात्ते भ्रातरः सर्वे जीवन्तु भरतर्षभ ।।"},
{"c": "3.298", "t": "वैशंपायन उवाच ।"},
{"c": "3.298", "n": "1", "i": 19847, "v": "ततस्ते यक्षवचनादुदतिष्ठन्त पाण्डवाः । क्षुत्पिपासे च सर्वेषां क्षणे तस्मिन्व्यगच्छताम् ।।"},
{"c": "3.298", "t": "युधिष्ठिर उवाच ।"},
{"c": "3.298", "n": "2", "i": 19848, "v": "सरस्येकेन पादेन तिष्ठन्तमपराजितम् । पृच्छामि को भवान्देवो न मे यक्षो मतो भवान् ।।"},
{"c": "3.298", "n": "3", "i": 19849, "v": "वसूनां वा भवानेको रुद्राणामथ वा भवान् । अथ वा मरुतां श्रेष्ठो वज्री वा त्रिदशेश्वरः ।।"},
{"c": "3.298", "n": "4", "i": 19850, "v": "मम हि भ्रातर इमे सहस्रशतयोधिनः । न तं योगं प्रपश्यामि येन स्युर्विनिपातिताः ।।"},
{"c": "3.298", "n": "5", "i": 19851, "v": "सुखं प्रतिविबुद्धानामिन्द्रियाण्युपलक्षये । स भवान्सुहृदस्माकमथ वा नः पिता भवान् ।।"},
{"c": "3.298", "t": "यक्ष उवाच ।"},
{"c": "3.298", "n": "6", "i": 19852, "v": "अहं ते जनकस्तात धर्मो मृदुपराक्रम । त्वां दिदृक्षुरनुप्राप्तो विद्धि मां भरतर्षभ ।।"},
{"c": "3.298", "n": "7", "i": 19853, "v": "यशः सत्यं दमः शौचमार्जवं ह्रीरचापलम् । दानं तपो ब्रह्मचर्यमित्येतास्तनवो मम ।।"},
{"c": "3.298", "n": "8", "i": 19854, "v": "अहिंसा समता शान्तिस्तपः शौचममत्सरः । द्वाराण्येतानि मे विद्धि प्रियो ह्यसि सदा मम ।।"},
{"c": "3.298", "n": "9", "i": 19855, "v": "दिष्ट्या पञ्चसु रक्तोऽसि दिष्ट्या ते षट्पदी जिता । द्वे पूर्वे मध्यमे द्वे च द्वे चान्ते सांपरायिके ।।"},
{"c": "3.298", "n": "10", "i": 19856, "v": "धर्मोऽहमस्मि भद्रं ते जिज्ञासुस्त्वामिहागतः । आनृशंस्येन तुष्टोऽस्मि वरं दास्यामि तेऽनघ ।।"},
{"c": "3.298", "n": "11", "i": 19857, "v": "वरं वृणीष्व राजेन्द्र दाता ह्यस्मि तवानघ । ये हि मे पुरुषा भक्ता न तेषामस्ति दुर्गतिः ।।"},
{"c": "3.298", "t": "युधिष्ठिर उवाच ।"},
{"c": "3.298", "n": "12", "i": 19858, "v": "अरणीसहितं यस्य मृग आदाय गच्छति । तस्याग्नयो न लुप्येरन्प्रथमोऽस्तु वरो मम ।।"},
{"c": "3.298", "t": "धर्म उवाच ।"},
{"c": "3.298", "n": "13", "i": 19859, "v": "अरणीसहितं तस्य ब्राह्मणस्य हृतं मया । मृगवेषेण कौन्तेय जिज्ञासार्थं तव प्रभो ।।"},
{"c": "3.298", "t": "वैशंपायन उवाच ।"},
{"c": "3.298", "n": "14", "i": 19860, "v": "ददानीत्येव भगवानुत्तरं प्रत्यपद्यत । अन्यं वरय भद्रं ते वरं त्वममरोपम ।।"},
{"c": "3.298", "t": "युधिष्ठिर उवाच ।"},
{"c": "3.298", "n": "15", "i": 19861, "v": "वर्षाणि द्वादशारण्ये त्रयोदशमुपस्थितम् । तत्र नो नाभिजानीयुर्वसतो मनुजाः क्वचित् ।।"},
{"c": "3.298", "t": "वैशंपायन उवाच ।"},
{"c": "3.298", "n": "16", "i": 19862, "v": "ददानीत्येव भगवानुत्तरं प्रत्यपद्यत । भूयश्चाश्वासयामास कौन्तेयं सत्यविक्रमम् ।।"},
{"c": "3.298", "n": "17", "i": 19863, "v": "यद्यपि स्वेन रूपेण चरिष्यथ महीमिमाम् । न वो विज्ञास्यते कश्चित्त्रिषु लोकेषु भारत ।।"},
{"c": "3.298", "n": "18", "i": 19864, "v": "वर्षं त्रयोदशं चेदं मत्प्रसादात्कुरूद्वहाः । विराटनगरे गूढा अविज्ञाताश्चरिष्यथ ।।"},
{"c": "3.298", "n": "19", "i": 19865, "v": "यद्वः संकल्पितं रूपं मनसा यस्य यादृशम् । तादृशं तादृशं सर्वे छन्दतो धारयिष्यथ ।।"},
{"c": "3.298", "n": "20", "i": 19866, "v": "अरणीसहितं चेदं ब्राह्मणाय प्रयच्छत । जिज्ञासार्थं मया ह्येतदाहृतं मृगरूपिणा ।।"},
{"c": "3.298", "n": "21", "i": 19867, "v": "तृतीयं गृह्यतां पुत्र वरमप्रतिमं महत् । त्वं हि मत्प्रभवो राजन्विदुरश्च ममांशभाक् ।।"},
{"c": "3.298", "t": "युधिष्ठिर उवाच ।"},
{"c": "3.298", "n": "22", "i": 19868, "v": "देवदेवो मया दृष्टो भवान्साक्षात्सनातनः । यं ददासि वरं तुष्टस्तं ग्रहीष्याम्यहं पितः ।।"},
{"c": "3.298", "n": "23", "i": 19869, "v": "जयेयं लोभमोहौ च क्रोधं चाहं सदा विभो । दाने तपसि सत्ये च मनो मे सततं भवेत् ।।"},
{"c": "3.298", "t": "धर्म उवाच ।"},
{"c": "3.298", "n": "24", "i": 19870, "v": "उपपन्नो गुणैः सर्वैः स्वभावेनासि पाण्डव । भवान्धर्मः पुनश्चैव यथोक्तं ते भविष्यति ।।"},
{"c": "3.298", "t": "वैशंपायन उवाच ।"},
{"c": "3.298", "n": "25", "i": 19871, "v": "इत्युक्त्वान्तर्दधे धर्मो भगवाँल्लोकभावनः । समेताः पाण्डवाश्चैव सुखसुप्ता मनस्विनः ।।"},
{"c": "3.298", "n": "26", "i": 19872, "v": "अभ्येत्य चाश्रमं वीराः सर्व एव गतक्लमाः । आरणेयं ददुस्तस्मै ब्राह्मणाय तपस्विने ।।"},
{"c": "3.298", "n": "27", "i": 19873, "v": "इदं समुत्थानसमागमं मह;त्पितुश्च पुत्रस्य च कीर्तिवर्धनम् । पठन्नरः स्याद्विजितेन्द्रियो वशी; सपुत्रपौत्रः शतवर्षभाग्भवेत् ।।"},
{"c": "3.298", "n": "28", "i": 19874, "v": "न चाप्यधर्मे न सुहृद्विभेदने; परस्वहारे परदारमर्शने । कदर्यभावे न रमेन्मनः सदा; नृणां सदाख्यानमिदं विजानताम् ।।"},
{"c": "3.299", "t": "वैशंपायन उवाच ।"},
{"c": "3.299", "n": "1", "i": 19875, "v": "धर्मेण तेऽभ्यनुज्ञाताः पाण्डवाः सत्यविक्रमाः । अज्ञातवासं वत्स्यन्तश्छन्ना वर्षं त्रयोदशम् । उपोपविश्य विद्वांसः सहिताः संशितव्रताः ।।"},
{"c": "3.299", "n": "2", "i": 19876, "v": "ये तद्भक्ता वसन्ति स्म वनवासे तपस्विनः । तानब्रुवन्महात्मानः शिष्टाः प्राञ्जलयस्तदा । अभ्यनुज्ञापयिष्यन्तस्तं निवासं धृतव्रताः ।।"},
{"c": "3.299", "n": "3", "i": 19877, "v": "विदितं भवतां सर्वं धार्तराष्ट्रैर्यथा वयम् । छद्मना हृतराज्याश्च निःस्वाश्च बहुशः कृताः ।।"},
{"c": "3.299", "n": "4", "i": 19878, "v": "उषिताश्च वने कृच्छ्रं यत्र द्वादश वत्सरान् । अज्ञातवाससमयं शेषं वर्षं त्रयोदशम् । तद्वत्स्यामो वयं छन्नास्तदनुज्ञातुमर्हथ ।।"},
{"c": "3.299", "n": "5", "i": 19879, "v": "सुयोधनश्च दुष्टात्मा कर्णश्च सहसौबलः । जानन्तो विषमं कुर्युरस्मास्वत्यन्तवैरिणः । युक्ताचाराश्च युक्ताश्च पौरस्य स्वजनस्य च ।।"},
{"c": "3.299", "n": "6", "i": 19880, "v": "अपि नस्तद्भवेद्भूयो यद्वयं ब्राह्मणैः सह । समस्ताः स्वेषु राष्ट्रेषु स्वराज्यस्था भवेमहि ।।"},
{"c": "3.299", "n": "7", "i": 19881, "v": "इत्युक्त्वा दुःखशोकार्तः शुचिर्धर्मसुतस्तदा । संमूर्छितोऽभवद्राजा साश्रुकण्ठो युधिष्ठिरः ।।"},
{"c": "3.299", "n": "8", "i": 19882, "v": "तमथाश्वासयन्सर्वे ब्राह्मणा भ्रातृभिः सह । अथ धौम्योऽब्रवीद्वाक्यं महार्थं नृपतिं तदा ।।"},
{"c": "3.299", "n": "9", "i": 19883, "v": "राजन्विद्वान्भवान्दान्तः सत्यसंधो जितेन्द्रियः । नैवंविधाः प्रमुह्यन्ति नराः कस्यांचिदापदि ।।"},
{"c": "3.299", "n": "10", "i": 19884, "v": "देवैरप्यापदः प्राप्ताश्छन्नैश्च बहुशस्तथा । तत्र तत्र सपत्नानां निग्रहार्थं महात्मभिः ।।"},
{"c": "3.299", "n": "11", "i": 19885, "v": "इन्द्रेण निषधान्प्राप्य गिरिप्रस्थाश्रमे तदा । छन्नेनोष्य कृतं कर्म द्विषतां बलनिग्रहे ।।"},
{"c": "3.299", "n": "12", "i": 19886, "v": "विष्णुनाश्वशिरः प्राप्य तथादित्यां निवत्स्यता । गर्भे वधार्थं दैत्यानामज्ञातेनोषितं चिरम् ।।"},
{"c": "3.299", "n": "13", "i": 19887, "v": "प्राप्य वामनरूपेण प्रच्छन्नं ब्रह्मरूपिणा । बलेर्यथा हृतं राज्यं विक्रमैस्तच्च ते श्रुतम् ।।"},
{"c": "3.299", "n": "14", "i": 19888, "v": "और्वेण वसता छन्नमूरौ ब्रह्मर्षिणा तदा । यत्कृतं तात लोकेषु तच्च सर्वं श्रुतं त्वया ।।"},
{"c": "3.299", "n": "15", "i": 19889, "v": "प्रच्छन्नं चापि धर्मज्ञ हरिणा वृत्रनिग्रहे । वज्रं प्रविश्य शक्रस्य यत्कृतं तच्च ते श्रुतम् ।।"},
{"c": "3.299", "n": "16", "i": 19890, "v": "हुताशनेन यच्चापः प्रविश्य छन्नमासता । विबुधानां कृतं कर्म तच्च सर्वं श्रुतं त्वया ।।"},
{"c": "3.299", "n": "17", "i": 19891, "v": "एवं विवस्वता तात छन्नेनोत्तमतेजसा । निर्दग्धाः शत्रवः सर्वे वसता भुवि सर्वशः ।।"},
{"c": "3.299", "n": "18", "i": 19892, "v": "विष्णुना वसता चापि गृहे दशरथस्य वै । दशग्रीवो हतश्छन्नं संयुगे भीमकर्मणा ।।"},
{"c": "3.299", "n": "19", "i": 19893, "v": "एवमेते महात्मानः प्रच्छन्नास्तत्र तत्र ह । अजयञ्शात्रवान्युद्धे तथा त्वमपि जेष्यसि ।।"},
{"c": "3.299", "n": "20", "i": 19894, "v": "तथा धौम्येन धर्मज्ञो वाक्यैः संपरितोषितः । शास्त्रबुद्ध्या स्वबुद्ध्या च न चचाल युधिष्ठिरः ।।"},
{"c": "3.299", "n": "21", "i": 19895, "v": "अथाब्रवीन्महाबाहुर्भीमसेनो महाबलः । राजानं बलिनां श्रेष्ठो गिरा संपरिहर्षयन् ।।"},
{"c": "3.299", "n": "22", "i": 19896, "v": "अवेक्षया महाराज तव गाण्डीवधन्वना । धर्मानुगतया बुद्ध्या न किंचित्साहसं कृतम् ।।"},
{"c": "3.299", "n": "23", "i": 19897, "v": "सहदेवो मया नित्यं नकुलश्च निवारितौ । शक्तौ विध्वंसने तेषां शत्रुघ्नौ भीमविक्रमौ ।।"},
{"c": "3.299", "n": "24", "i": 19898, "v": "न वयं तत्प्रहास्यामो यस्मिन्योक्ष्यति नो भवान् । भवान्विधत्तां तत्सर्वं क्षिप्रं जेष्यामहे परान् ।।"},
{"c": "3.299", "n": "25", "i": 19899, "v": "इत्युक्ते भीमसेनेन ब्राह्मणाः परमाशिषः । प्रयुज्यापृच्छ्य भरतान्यथास्वान्स्वान्ययुर्गृहान् ।।"},
{"c": "3.299", "n": "26", "i": 19900, "v": "सर्वे वेदविदो मुख्या यतयो मुनयस्तथा । आशीरुक्त्वा यथान्यायं पुनर्दर्शनकाङ्क्षिणः ।।"},
{"c": "3.299", "n": "27", "i": 19901, "v": "सह धौम्येन विद्वांसस्तथा ते पञ्च पाण्डवाः । उत्थाय प्रययुर्वीराः कृष्णामादाय भारत ।।"},
{"c": "3.299", "n": "28", "i": 19902, "v": "क्रोशमात्रमतिक्रम्य तस्माद्देशान्निमित्ततः । श्वोभूते मनुजव्याघ्राश्छन्नवासार्थमुद्यताः ।।"},
{"c": "3.299", "n": "29", "i": 19903, "v": "पृथक्शास्त्रविदः सर्वे सर्वे मन्त्रविशारदाः । संधिविग्रहकालज्ञा मन्त्राय समुपाविशन् ।।"},
{"c": "4.1", "t": "जनमेजय उवाच ।"},
{"c": "4.1", "n": "1", "i": 19904, "v": "कथं विराटनगरे मम पूर्वपितामहाः । अज्ञातवासमुषिता दुर्योधनभयार्दिताः ।।"},
{"c": "4.1", "t": "वैशंपायन उवाच ।"},
{"c": "4.1", "n": "2", "i": 19905, "v": "तथा तु स वराँल्लब्ध्वा धर्माद्धर्मभृतां वरः । गत्वाश्रमं ब्राह्मणेभ्य आचख्यौ सर्वमेव तत् ।।"},
{"c": "4.1", "n": "3", "i": 19906, "v": "कथयित्वा तु तत्सर्वं ब्राह्मणेभ्यो युधिष्ठिरः । अरणीसहितं तस्मै ब्राह्मणाय न्यवेदयत् ।।"},
{"c": "4.1", "n": "4", "i": 19907, "v": "ततो युधिष्ठिरो राजा धर्मपुत्रो महामनाः । संनिवर्त्यानुजान्सर्वानिति होवाच भारत ।।"},
{"c": "4.1", "n": "5", "i": 19908, "v": "द्वादशेमानि वर्षाणि राष्ट्राद्विप्रोषिता वयम् । त्रयोदशोऽयं संप्राप्तः कृच्छ्रः परमदुर्वसः ।।"},
{"c": "4.1", "n": "6", "i": 19909, "v": "स साधु कौन्तेय इतो वासमर्जुन रोचय । यत्रेमा वसतीः सर्वा वसेमाविदिताः परैः ।।"},
{"c": "4.1", "t": "अर्जुन उवाच ।"},
{"c": "4.1", "n": "7", "i": 19910, "v": "तस्यैव वरदानेन धर्मस्य मनुजाधिप । अज्ञाता विचरिष्यामो नराणां भरतर्षभ ।।"},
{"c": "4.1", "n": "8", "i": 19911, "v": "किं तु वासाय राष्ट्राणि कीर्तयिष्यामि कानिचित् । रमणीयानि गुप्तानि तेषां किंचित्स्म रोचय ।।"},
{"c": "4.1", "n": "9", "i": 19912, "v": "सन्ति रम्या जनपदा बह्वन्नाः परितः कुरून् । पाञ्चालाश्चेदिमत्स्याश्च शूरसेनाः पटच्चराः । दशार्णा नवराष्ट्रं च मल्लाः शाल्वा युगंधराः ।।"},
{"c": "4.1", "n": "10", "i": 19913, "v": "एतेषां कतमो राजन्निवासस्तव रोचते । वत्स्यामो यत्र राजेन्द्र संवत्सरमिमं वयम् ।।"},
{"c": "4.1", "t": "युधिष्ठिर उवाच ।"},
{"c": "4.1", "n": "11", "i": 19914, "v": "एवमेतन्महाबाहो यथा स भगवान्प्रभुः । अब्रवीत्सर्वभूतेशस्तत्तथा न तदन्यथा ।।"},
{"c": "4.1", "n": "12", "i": 19915, "v": "अवश्यं त्वेव वासार्थं रमणीयं शिवं सुखम् । संमन्त्र्य सहितैः सर्वैर्द्रष्टव्यमकुतोभयम् ।।"},
{"c": "4.1", "n": "13", "i": 19916, "v": "मत्स्यो विराटो बलवानभिरक्षेत्स पाण्डवान् । धर्मशीलो वदान्यश्च वृद्धश्च सुमहाधनः ।।"},
{"c": "4.1", "n": "14", "i": 19917, "v": "विराटनगरे तात संवत्सरमिमं वयम् । कुर्वन्तस्तस्य कर्माणि विहरिष्याम भारत ।।"},
{"c": "4.1", "n": "15", "i": 19918, "v": "यानि यानि च कर्माणि तस्य शक्ष्यामहे वयम् । कर्तुं यो यत्स तत्कर्म ब्रवीतु कुरुनन्दनाः ।।"},
{"c": "4.1", "t": "अर्जुन उवाच ।"},
{"c": "4.1", "n": "16", "i": 19919, "v": "नरदेव कथं कर्म राष्ट्रे तस्य करिष्यसि । विराटनृपतेः साधो रंस्यसे केन कर्मणा ।।"},
{"c": "4.1", "n": "17", "i": 19920, "v": "मृदुर्वदान्यो ह्रीमांश्च धार्मिकः सत्यविक्रमः । राजंस्त्वमापदा क्लिष्टः किं करिष्यसि पाण्डव ।।"},
{"c": "4.1", "n": "18", "i": 19921, "v": "न दुःखमुचितं किंचिद्राजन्वेद यथा जनः । स इमामापदं प्राप्य कथं घोरां तरिष्यसि ।।"},
{"c": "4.1", "t": "युधिष्ठिर उवाच ।"},
{"c": "4.1", "n": "19", "i": 19922, "v": "शृणुध्वं यत्करिष्यामि कर्म वै कुरुनन्दनाः । विराटमनुसंप्राप्य राजानं पुरुषर्षभम् ।।"},
{"c": "4.1", "n": "20", "i": 19923, "v": "सभास्तारो भविष्यामि तस्य राज्ञो महात्मनः । कङ्को नाम द्विजो भूत्वा मताक्षः प्रियदेविता ।।"},
{"c": "4.1", "n": "21", "i": 19924, "v": "वैडूर्यान्काञ्चनान्दान्तान्फलैर्ज्योतीरसैः सह । कृष्णाक्षाँल्लोहिताक्षांश्च निर्वर्त्स्यामि मनोरमान् ।।"},
{"c": "4.1", "n": "22", "i": 19925, "v": "आसं युधिष्ठिरस्याहं पुरा प्राणसमः सखा । इति वक्ष्यामि राजानं यदि मामनुयोक्ष्यते ।।"},
{"c": "4.1", "n": "23", "i": 19926, "v": "इत्येतद्वो मयाख्यातं विहरिष्याम्यहं यथा । वृकोदर विराटे त्वं रंस्यसे केन कर्मणा ।।"},
{"c": "4.2", "t": "भीम उवाच ।"},
{"c": "4.2", "n": "1", "i": 19927, "v": "पौरोगवो ब्रुवाणोऽहं बल्लवो नाम नामतः । उपस्थास्यामि राजानं विराटमिति मे मतिः ।।"},
{"c": "4.2", "n": "2", "i": 19928, "v": "सूपानस्य करिष्यामि कुशलोऽस्मि महानसे । कृतपूर्वाणि यैरस्य व्यञ्जनानि सुशिक्षितैः । तानप्यभिभविष्यामि प्रीतिं संजनयन्नहम् ।।"},
{"c": "4.2", "n": "3", "i": 19929, "v": "आहरिष्यामि दारूणां निचयान्महतोऽपि च । तत्प्रेक्ष्य विपुलं कर्म राजा प्रीतो भविष्यति ।।"},
{"c": "4.2", "n": "4", "i": 19930, "v": "द्विपा वा बलिनो राजन्वृषभा वा महाबलाः । विनिग्राह्या यदि मया निग्रहीष्यामि तानपि ।।"},
{"c": "4.2", "n": "5", "i": 19931, "v": "ये च केचिन्नियोत्स्यन्ति समाजेषु नियोधकाः । तानहं निहनिष्यामि प्रीतिं तस्य विवर्धयन् ।।"},
{"c": "4.2", "n": "6", "i": 19932, "v": "न त्वेतान्युध्यमानान्वै हनिष्यामि कथंचन । तथैतान्पातयिष्यामि यथा यास्यन्ति न क्षयम् ।।"},
{"c": "4.2", "n": "7", "i": 19933, "v": "आरालिको गोविकर्ता सूपकर्ता नियोधकः । आसं युधिष्ठिरस्याहमिति वक्ष्यामि पृच्छतः ।।"},
{"c": "4.2", "n": "8", "i": 19934, "v": "आत्मानमात्मना रक्षंश्चरिष्यामि विशां पते । इत्येतत्प्रतिजानामि विहरिष्याम्यहं यथा ।।"},
{"c": "4.2", "t": "युधिष्ठिर उवाच ।"},
{"c": "4.2", "n": "9", "i": 19935, "v": "यमग्निर्ब्राह्मणो भूत्वा समागच्छन्नृणां वरम् । दिधक्षुः खाण्डवं दावं दाशार्हसहितं पुरा ।।"},
{"c": "4.2", "n": "10", "i": 19936, "v": "महाबलं महाबाहुमजितं कुरुनन्दनम् । सोऽयं किं कर्म कौन्तेयः करिष्यति धनंजयः ।।"},
{"c": "4.2", "n": "11", "i": 19937, "v": "योऽयमासाद्य तं दावं तर्पयामास पावकम् । विजित्यैकरथेनेन्द्रं हत्वा पन्नगराक्षसान् । श्रेष्ठः प्रतियुधां नाम सोऽर्जुनः किं करिष्यति ।।"},
{"c": "4.2", "n": "12", "i": 19938, "v": "सूर्यः प्रतपतां श्रेष्ठो द्विपदां ब्राह्मणो वरः । आशीविषश्च सर्पाणामग्निस्तेजस्विनां वरः ।।"},
{"c": "4.2", "n": "13", "i": 19939, "v": "आयुधानां वरो वज्रः ककुद्मी च गवां वरः । ह्रदानामुदधिः श्रेष्ठः पर्जन्यो वर्षतां वरः ।।"},
{"c": "4.2", "n": "14", "i": 19940, "v": "धृतराष्ट्रश्च नागानां हस्तिष्वैरावतो वरः । पुत्रः प्रियाणामधिको भार्या च सुहृदां वरा ।।"},
{"c": "4.2", "n": "15", "i": 19941, "v": "यथैतानि विशिष्टानि जात्यां जात्यां वृकोदर । एवं युवा गुडाकेशः श्रेष्ठः सर्वधनुष्मताम् ।।"},
{"c": "4.2", "n": "16", "i": 19942, "v": "सोऽयमिन्द्रादनवरो वासुदेवाच्च भारत । गाण्डीवधन्वा श्वेताश्वो बीभत्सुः किं करिष्यति ।।"},
{"c": "4.2", "n": "17", "i": 19943, "v": "उषित्वा पञ्च वर्षाणि सहस्राक्षस्य वेश्मनि । दिव्यान्यस्त्राण्यवाप्तानि देवरूपेण भास्वता ।।"},
{"c": "4.2", "n": "18", "i": 19944, "v": "यं मन्ये द्वादशं रुद्रमादित्यानां त्रयोदशम् । यस्य बाहू समौ दीर्घौ ज्याघातकठिनत्वचौ । दक्षिणे चैव सव्ये च गवामिव वहः कृतः ।।"},
{"c": "4.2", "n": "19", "i": 19945, "v": "हिमवानिव शैलानां समुद्रः सरितामिव । त्रिदशानां यथा शक्रो वसूनामिव हव्यवाट् ।।"},
{"c": "4.2", "n": "20", "i": 19946, "v": "मृगाणामिव शार्दूलो गरुडः पततामिव । वरः संनह्यमानानामर्जुनः किं करिष्यति ।।"},
{"c": "4.2", "t": "अर्जुन उवाच ।"},
{"c": "4.2", "n": "21", "i": 19947, "v": "प्रतिज्ञां षण्ढकोऽस्मीति करिष्यामि महीपते । ज्याघातौ हि महान्तौ मे संवर्तुं नृप दुष्करौ ।।"},
{"c": "4.2", "n": "22", "i": 19948, "v": "कर्णयोः प्रतिमुच्याहं कुण्डले ज्वलनोपमे । वेणीकृतशिरा राजन्नाम्ना चैव बृहन्नडा ।।"},
{"c": "4.2", "n": "23", "i": 19949, "v": "पठन्नाख्यायिकां नाम स्त्रीभावेन पुनः पुनः । रमयिष्ये महीपालमन्यांश्चान्तःपुरे जनान् ।।"},
{"c": "4.2", "n": "24", "i": 19950, "v": "गीतं नृत्तं विचित्रं च वादित्रं विविधं तथा । शिक्षयिष्याम्यहं राजन्विराटभवने स्त्रियः ।।"},
{"c": "4.2", "n": "25", "i": 19951, "v": "प्रजानां समुदाचारं बहु कर्मकृतं वदन् । छादयिष्यामि कौन्तेय माययात्मानमात्मना ।।"},
{"c": "4.2", "n": "26", "i": 19952, "v": "युधिष्ठिरस्य गेहेऽस्मि द्रौपद्याः परिचारिका । उषितास्मीति वक्ष्यामि पृष्टो राज्ञा च भारत ।।"},
{"c": "4.2", "n": "27", "i": 19953, "v": "एतेन विधिना छन्नः कृतकेन यथा नलः । विहरिष्यामि राजेन्द्र विराटभवने सुखम् ।।"},
{"c": "4.3", "t": "युधिष्ठिर उवाच ।"},
{"c": "4.3", "n": "1", "i": 19954, "v": "किं त्वं नकुल कुर्वाणस्तत्र तात चरिष्यसि । सुकुमारश्च शूरश्च दर्शनीयः सुखोचितः ।।"},
{"c": "4.3", "t": "नकुल उवाच ।"},
{"c": "4.3", "n": "2", "i": 19955, "v": "अश्वबन्धो भविष्यामि विराटनृपतेरहम् । ग्रन्थिको नाम नाम्नाहं कर्मैतत्सुप्रियं मम ।।"},
{"c": "4.3", "n": "3", "i": 19956, "v": "कुशलोऽस्म्यश्वशिक्षायां तथैवाश्वचिकित्सिते । प्रियाश्च सततं मेऽश्वाः कुरुराज यथा तव ।।"},
{"c": "4.3", "n": "4", "i": 19957, "v": "ये मामामन्त्रयिष्यन्ति विराटनगरे जनाः । तेभ्य एवं प्रवक्ष्यामि विहरिष्याम्यहं यथा ।।"},
{"c": "4.3", "t": "युधिष्ठिर उवाच ।"},
{"c": "4.3", "n": "5", "i": 19958, "v": "सहदेव कथं तस्य समीपे विहरिष्यसि । किं वा त्वं तात कुर्वाणः प्रच्छन्नो विचरिष्यसि ।।"},
{"c": "4.3", "t": "सहदेव उवाच ।"},
{"c": "4.3", "n": "6", "i": 19959, "v": "गोसंख्याता भविष्यामि विराटस्य महीपतेः । प्रतिषेद्धा च दोग्धा च संख्याने कुशलो गवाम् ।।"},
{"c": "4.3", "n": "7", "i": 19960, "v": "तन्तिपाल इति ख्यातो नाम्ना विदितमस्तु ते । निपुणं च चरिष्यामि व्येतु ते मानसो ज्वरः ।।"},
{"c": "4.3", "n": "8", "i": 19961, "v": "अहं हि भवता गोषु सततं प्रकृतः पुरा । तत्र मे कौशलं कर्म अवबुद्धं विशां पते ।।"},
{"c": "4.3", "n": "9", "i": 19962, "v": "लक्षणं चरितं चापि गवां यच्चापि मङ्गलम् । तत्सर्वं मे सुविदितमन्यच्चापि महीपते ।।"},
{"c": "4.3", "n": "10", "i": 19963, "v": "वृषभानपि जानामि राजन्पूजितलक्षणान् । येषां मूत्रमुपाघ्राय अपि वन्ध्या प्रसूयते ।।"},
{"c": "4.3", "n": "11", "i": 19964, "v": "सोऽहमेवं चरिष्यामि प्रीतिरत्र हि मे सदा । न च मां वेत्स्यति परस्तत्ते रोचतु पार्थिव ।।"},
{"c": "4.3", "t": "युधिष्ठिर उवाच ।"},
{"c": "4.3", "n": "12", "i": 19965, "v": "इयं तु नः प्रिया भार्या प्राणेभ्योऽपि गरीयसी । मातेव परिपाल्या च पूज्या ज्येष्ठेव च स्वसा ।।"},
{"c": "4.3", "n": "13", "i": 19966, "v": "केन स्म कर्मणा कृष्णा द्रौपदी विचरिष्यति । न हि किंचिद्विजानाति कर्म कर्तुं यथा स्त्रियः ।।"},
{"c": "4.3", "n": "14", "i": 19967, "v": "सुकुमारी च बाला च राजपुत्री यशस्विनी । पतिव्रता महाभागा कथं नु विचरिष्यति ।।"},
{"c": "4.3", "n": "15", "i": 19968, "v": "माल्यगन्धानलंकारान्वस्त्राणि विविधानि च । एतान्येवाभिजानाति यतो जाता हि भामिनी ।।"},
{"c": "4.3", "t": "द्रौपद्युवाच ।"},
{"c": "4.3", "n": "16", "i": 19969, "v": "सैरन्ध्र्योऽरक्षिता लोके भुजिष्याः सन्ति भारत । नैवमन्याः स्त्रियो यान्ति इति लोकस्य निश्चयः ।।"},
{"c": "4.3", "n": "17", "i": 19970, "v": "साहं ब्रुवाणा सैरन्ध्री कुशला केशकर्मणि । आत्मगुप्ता चरिष्यामि यन्मां त्वमनुपृच्छसि ।।"},
{"c": "4.3", "n": "18", "i": 19971, "v": "सुदेष्णां प्रत्युपस्थास्ये राजभार्यां यशस्विनीम् । सा रक्षिष्यति मां प्राप्तां मा ते भूद्दुःखमीदृशम् ।।"},
{"c": "4.3", "t": "युधिष्ठिर उवाच ।"},
{"c": "4.3", "n": "19", "i": 19972, "v": "कल्याणं भाषसे कृष्णे कुले जाता यथा वदेत् । न पापमभिजानासि साधु साध्वीव्रते स्थिता ।।"},
{"c": "4.4", "t": "युधिष्ठिर उवाच ।"},
{"c": "4.4", "n": "1", "i": 19973, "v": "कर्माण्युक्तानि युष्माभिर्यानि तानि करिष्यथ । मम चापि यथाबुद्धि रुचितानि विनिश्चयात् ।।"},
{"c": "4.4", "n": "2", "i": 19974, "v": "पुरोहितोऽयमस्माकमग्निहोत्राणि रक्षतु । सूदपौरोगवैः सार्धं द्रुपदस्य निवेशने ।।"},
{"c": "4.4", "n": "3", "i": 19975, "v": "इन्द्रसेनमुखाश्चेमे रथानादाय केवलान् । यान्तु द्वारवतीं शीघ्रमिति मे वर्तते मतिः ।।"},
{"c": "4.4", "n": "4", "i": 19976, "v": "इमाश्च नार्यो द्रौपद्याः सर्वशः परिचारिकाः । पाञ्चालानेव गच्छन्तु सूदपौरोगवैः सह ।।"},
{"c": "4.4", "n": "5", "i": 19977, "v": "सर्वैरपि च वक्तव्यं न प्रज्ञायन्त पाण्डवाः । गता ह्यस्मानपाकीर्य सर्वे द्वैतवनादिति ।।"},
{"c": "4.4", "t": "धौम्य उवाच ।"},
{"c": "4.4", "n": "6", "i": 19978, "v": "विदिते चापि वक्तव्यं सुहृद्भिरनुरागतः । अतोऽहमपि वक्ष्यामि हेतुमात्रं निबोधत ।।"},
{"c": "4.4", "n": "7", "i": 19979, "v": "हन्तेमां राजवसतिं राजपुत्रा ब्रवीमि वः । यथा राजकुलं प्राप्य चरन्प्रेष्यो न रिष्यति ।।"},
{"c": "4.4", "n": "8", "i": 19980, "v": "दुर्वसं त्वेव कौरव्या जानता राजवेश्मनि । अमानितैः सुमानार्हा अज्ञातैः परिवत्सरम् ।।"},
{"c": "4.4", "n": "9", "i": 19981, "v": "दिष्टद्वारो लभेद्द्वारं न च राजसु विश्वसेत् । तदेवासनमन्विच्छेद्यत्र नाभिषजेत्परः ।।"},
{"c": "4.4", "n": "10", "i": 19982, "v": "नास्य यानं न पर्यङ्कं न पीठं न गजं रथम् । आरोहेत्संमतोऽस्मीति स राजवसतिं वसेत् ।।"},
{"c": "4.4", "n": "11", "i": 19983, "v": "अथ यत्रैनमासीनं शङ्केरन्दुष्टचारिणः । न तत्रोपविशेज्जातु स राजवसतिं वसेत् ।।"},
{"c": "4.4", "n": "12", "i": 19984, "v": "न चानुशिष्येद्राजानमपृच्छन्तं कदाचन । तूष्णीं त्वेनमुपासीत काले समभिपूजयन् ।।"},
{"c": "4.4", "n": "13", "i": 19985, "v": "असूयन्ति हि राजानो जनाननृतवादिनः । तथैव चावमन्यन्ते मन्त्रिणं वादिनं मृषा ।।"},
{"c": "4.4", "n": "14", "i": 19986, "v": "नैषां दारेषु कुर्वीत मैत्रीं प्राज्ञः कथंचन । अन्तःपुरचरा ये च द्वेष्टि यानहिताश्च ये ।।"},
{"c": "4.4", "n": "15", "i": 19987, "v": "विदिते चास्य कुर्वीत कार्याणि सुलघून्यपि । एवं विचरतो राज्ञो न क्षतिर्जायते क्वचित् ।।"},
{"c": "4.4", "n": "16", "i": 19988, "v": "यत्नाच्चोपचरेदेनमग्निवद्देववच्च ह । अनृतेनोपचीर्णो हि हिंस्यादेनमसंशयम् ।।"},
{"c": "4.4", "n": "17", "i": 19989, "v": "यच्च भर्तानुयुञ्जीत तदेवाभ्यनुवर्तयेत् । प्रमादमवहेलां च कोपं च परिवर्जयेत् ।।"},
{"c": "4.4", "n": "18", "i": 19990, "v": "समर्थनासु सर्वासु हितं च प्रियमेव च । संवर्णयेत्तदेवास्य प्रियादपि हितं वदेत् ।।"},
{"c": "4.4", "n": "19", "i": 19991, "v": "अनुकूलो भवेच्चास्य सर्वार्थेषु कथासु च । अप्रियं चाहितं यत्स्यात्तदस्मै नानुवर्णयेत् ।।"},
{"c": "4.4", "n": "20", "i": 19992, "v": "नाहमस्य प्रियोऽस्मीति मत्वा सेवेत पण्डितः । अप्रमत्तश्च यत्तश्च हितं कुर्यात्प्रियं च यत् ।।"},
{"c": "4.4", "n": "21", "i": 19993, "v": "नास्यानिष्टानि सेवेत नाहितैः सह संवसेत् । स्वस्थानान्न विकम्पेत स राजवसतिं वसेत् ।।"},
{"c": "4.4", "n": "22", "i": 19994, "v": "दक्षिणं वाथ वामं वा पार्श्वमासीत पण्डितः । रक्षिणां ह्यात्तशस्त्राणां स्थानं पश्चाद्विधीयते । नित्यं विप्रतिषिद्धं तु पुरस्तादासनं महत् ।।"},
{"c": "4.4", "n": "23", "i": 19995, "v": "न च संदर्शने किंचित्प्रवृद्धमपि संजपेत् । अपि ह्येतद्दरिद्राणां व्यलीकस्थानमुत्तमम् ।।"},
{"c": "4.4", "n": "24", "i": 19996, "v": "न मृषाभिहितं राज्ञो मनुष्येषु प्रकाशयेत् । यं चासूयन्ति राजानः पुरुषं न वदेच्च तम् ।।"},
{"c": "4.4", "n": "25", "i": 19997, "v": "शूरोऽस्मीति न दृप्तः स्याद्बुद्धिमानिति वा पुनः । प्रियमेवाचरन्राज्ञः प्रियो भवति भोगवान् ।।"},
{"c": "4.4", "n": "26", "i": 19998, "v": "ऐश्वर्यं प्राप्य दुष्प्रापं प्रियं प्राप्य च राजतः । अप्रमत्तो भवेद्राज्ञः प्रियेषु च हितेषु च ।।"},
{"c": "4.4", "n": "27", "i": 19999, "v": "यस्य कोपो महाबाधः प्रसादश्च महाफलः । कस्तस्य मनसापीच्छेदनर्थं प्राज्ञसंमतः ।।"},
{"c": "4.4", "n": "28", "i": 20000, "v": "न चोष्ठौ निर्भुजेज्जातु न च वाक्यं समाक्षिपेत् । सदा क्षुतं च वातं च ष्ठीवनं चाचरेच्छनैः ।।"},
{"c": "4.4", "n": "29", "i": 20001, "v": "हास्यवस्तुषु चाप्यस्य वर्तमानेषु केषुचित् । नातिगाढं प्रहृष्येत न चाप्युन्मत्तवद्धसेत् ।।"},
{"c": "4.4", "n": "30", "i": 20002, "v": "न चातिधैर्येण चरेद्गुरुतां हि व्रजेत्तथा । स्मितं तु मृदुपूर्वेण दर्शयेत प्रसादजम् ।।"},
{"c": "4.4", "n": "31", "i": 20003, "v": "लाभे न हर्षयेद्यस्तु न व्यथेद्योऽवमानितः । असंमूढश्च यो नित्यं स राजवसतिं वसेत् ।।"},
{"c": "4.4", "n": "32", "i": 20004, "v": "राजानं राजपुत्रं वा संवर्तयति यः सदा । अमात्यः पण्डितो भूत्वा स चिरं तिष्ठति श्रियम् ।।"},
{"c": "4.4", "n": "33", "i": 20005, "v": "प्रगृहीतश्च योऽमात्यो निगृहीतश्च कारणैः । न निर्बध्नाति राजानं लभते प्रग्रहं पुनः ।।"},
{"c": "4.4", "n": "34", "i": 20006, "v": "प्रत्यक्षं च परोक्षं च गुणवादी विचक्षणः । उपजीवी भवेद्राज्ञो विषये चापि यो वसेत् ।।"},
{"c": "4.4", "n": "35", "i": 20007, "v": "अमात्यो हि बलाद्भोक्तुं राजानं प्रार्थयेत्तु यः । न स तिष्ठेच्चिरं स्थानं गच्छेच्च प्राणसंशयम् ।।"},
{"c": "4.4", "n": "36", "i": 20008, "v": "श्रेयः सदात्मनो दृष्ट्वा परं राज्ञा न संवदेत् । विशेषयेन्न राजानं योग्याभूमिषु सर्वदा ।।"},
{"c": "4.4", "n": "37", "i": 20009, "v": "अम्लानो बलवाञ्शूरश्छायेवानपगः सदा । सत्यवादी मृदुर्दान्तः स राजवसतिं वसेत् ।।"},
{"c": "4.4", "n": "38", "i": 20010, "v": "अन्यस्मिन्प्रेष्यमाणे तु पुरस्ताद्यः समुत्पतेत् । अहं किं करवाणीति स राजवसतिं वसेत् ।।"},
{"c": "4.4", "n": "39", "i": 20011, "v": "उष्णे वा यदि वा शीते रात्रौ वा यदि वा दिवा । आदिष्टो न विकल्पेत स राजवसतिं वसेत् ।।"},
{"c": "4.4", "n": "40", "i": 20012, "v": "यो वै गृहेभ्यः प्रवसन्प्रियाणां नानुसंस्मरेत् । दुःखेन सुखमन्विच्छेत्स राजवसतिं वसेत् ।।"},
{"c": "4.4", "n": "41", "i": 20013, "v": "समवेषं न कुर्वीत नात्युच्चैः संनिधौ हसेत् । मन्त्रं न बहुधा कुर्यादेवं राज्ञः प्रियो भवेत् ।।"},
{"c": "4.4", "n": "42", "i": 20014, "v": "न कर्मणि नियुक्तः सन्धनं किंचिदुपस्पृशेत् । प्राप्नोति हि हरन्द्रव्यं बन्धनं यदि वा वधम् ।।"},
{"c": "4.4", "n": "43", "i": 20015, "v": "यानं वस्त्रमलंकारं यच्चान्यत्संप्रयच्छति । तदेव धारयेन्नित्यमेवं प्रियतरो भवेत् ।।"},
{"c": "4.4", "n": "44", "i": 20016, "v": "संवत्सरमिमं तात तथाशीला बुभूषवः । अथ स्वविषयं प्राप्य यथाकामं चरिष्यथ ।।"},
{"c": "4.4", "t": "युधिष्ठिर उवाच ।"},
{"c": "4.4", "n": "45", "i": 20017, "v": "अनुशिष्टाः स्म भद्रं ते नैतद्वक्तास्ति कश्चन । कुन्तीमृते मातरं नो विदुरं च महामतिम् ।।"},
{"c": "4.4", "n": "46", "i": 20018, "v": "यदेवानन्तरं कार्यं तद्भवान्कर्तुमर्हति । तारणायास्य दुःखस्य प्रस्थानाय जयाय च ।।"},
{"c": "4.4", "t": "वैशंपायन उवाच ।"},
{"c": "4.4", "n": "47", "i": 20019, "v": "एवमुक्तस्ततो राज्ञा धौम्योऽथ द्विजसत्तमः । अकरोद्विधिवत्सर्वं प्रस्थाने यद्विधीयते ।।"},
{"c": "4.4", "n": "48", "i": 20020, "v": "तेषां समिध्य तानग्नीन्मन्त्रवच्च जुहाव सः । समृद्धिवृद्धिलाभाय पृथिवीविजयाय च ।।"},
{"c": "4.4", "n": "49", "i": 20021, "v": "अग्निं प्रदक्षिणं कृत्वा ब्राह्मणांश्च तपोधनान् । याज्ञसेनीं पुरस्कृत्य षडेवाथ प्रवव्रजुः ।।"},
{"c": "4.5", "t": "वैशंपायन उवाच ।"},
{"c": "4.5", "n": "1", "i": 20022, "v": "ते वीरा बद्धनिस्त्रिंशास्ततायुधकलापिनः । बद्धगोधाङ्गुलित्राणाः कालिन्दीमभितो ययुः ।।"},
{"c": "4.5", "n": "2", "i": 20023, "v": "ततस्ते दक्षिणं तीरमन्वगच्छन्पदातयः । वसन्तो गिरिदुर्गेषु वनदुर्गेषु धन्विनः ।।"},
{"c": "4.5", "n": "3", "i": 20024, "v": "विध्यन्तो मृगजातानि महेष्वासा महाबलाः । उत्तरेण दशार्णांस्ते पाञ्चालान्दक्षिणेन तु ।।"},
{"c": "4.5", "n": "4", "i": 20025, "v": "अन्तरेण यकृल्लोमाञ्शूरसेनांश्च पाण्डवाः । लुब्धा ब्रुवाणा मत्स्यस्य विषयं प्राविशन्वनात् ।।"},
{"c": "4.5", "n": "5", "i": 20026, "v": "ततो जनपदं प्राप्य कृष्णा राजानमब्रवीत् । पश्यैकपद्यो दृश्यन्ते क्षेत्राणि विविधानि च ।।"},
{"c": "4.5", "n": "6", "i": 20027, "v": "व्यक्तं दूरे विराटस्य राजधानी भविष्यति । वसामेह परां रात्रिं बलवान्मे परिश्रमः ।।"},
{"c": "4.5", "t": "युधिष्ठिर उवाच ।"},
{"c": "4.5", "n": "7", "i": 20028, "v": "धनंजय समुद्यम्य पाञ्चालीं वह भारत । राजधान्यां निवत्स्यामो विमुक्ताश्च वनादितः ।।"},
{"c": "4.5", "t": "वैशंपायन उवाच ।"},
{"c": "4.5", "n": "8", "i": 20029, "v": "तामादायार्जुनस्तूर्णं द्रौपदीं गजराडिव । संप्राप्य नगराभ्याशमवतारयदर्जुनः ।।"},
{"c": "4.5", "n": "9", "i": 20030, "v": "स राजधानीं संप्राप्य कौन्तेयोऽर्जुनमब्रवीत् । क्वायुधानि समासज्य प्रवेक्ष्यामः पुरं वयम् ।।"},
{"c": "4.5", "n": "10", "i": 20031, "v": "सायुधाश्च वयं तात प्रवेक्ष्यामः पुरं यदि । समुद्वेगं जनस्यास्य करिष्यामो न संशयः ।।"},
{"c": "4.5", "n": "11", "i": 20032, "v": "ततो द्वादश वर्षाणि प्रवेष्टव्यं वनं पुनः । एकस्मिन्नपि विज्ञाते प्रतिज्ञातं हि नस्तथा ।।"},
{"c": "4.5", "t": "अर्जुन उवाच ।"},
{"c": "4.5", "n": "12", "i": 20033, "v": "इयं कूटे मनुष्येन्द्र गहना महती शमी । भीमशाखा दुरारोहा श्मशानस्य समीपतः ।।"},
{"c": "4.5", "n": "13", "i": 20034, "v": "न चापि विद्यते कश्चिन्मनुष्य इह पार्थिव । उत्पथे हि वने जाता मृगव्यालनिषेविते ।।"},
{"c": "4.5", "n": "14", "i": 20035, "v": "समासज्यायुधान्यस्यां गच्छामो नगरं प्रति । एवमत्र यथाजोषं विहरिष्याम भारत ।।"},
{"c": "4.5", "t": "वैशंपायन उवाच ।"},
{"c": "4.5", "n": "15", "i": 20036, "v": "एवमुक्त्वा स राजानं धर्मात्मानं युधिष्ठिरम् । प्रचक्रमे निधानाय शस्त्राणां भरतर्षभ ।।"},
{"c": "4.5", "n": "16", "i": 20037, "v": "येन देवान्मनुष्यांश्च सर्पांश्चैकरथोऽजयत् । स्फीताञ्जनपदांश्चान्यानजयत्कुरुनन्दनः ।।"},
{"c": "4.5", "n": "17", "i": 20038, "v": "तदुदारं महाघोषं सपत्नगणसूदनम् । अपज्यमकरोत्पार्थो गाण्डीवमभयंकरम् ।।"},
{"c": "4.5", "n": "18", "i": 20039, "v": "येन वीरः कुरुक्षेत्रमभ्यरक्षत्परंतपः । अमुञ्चद्धनुषस्तस्य ज्यामक्षय्यां युधिष्ठिरः ।।"},
{"c": "4.5", "n": "19", "i": 20040, "v": "पाञ्चालान्येन संग्रामे भीमसेनोऽजयत्प्रभुः । प्रत्यषेधद्बहूनेकः सपत्नांश्चैव दिग्जये ।।"},
{"c": "4.5", "n": "20", "i": 20041, "v": "निशम्य यस्य विस्फारं व्यद्रवन्त रणे परे । पर्वतस्येव दीर्णस्य विस्फोटमशनेरिव ।।"},
{"c": "4.5", "n": "21", "i": 20042, "v": "सैन्धवं येन राजानं परामृषत चानघ । ज्यापाशं धनुषस्तस्य भीमसेनोऽवतारयत् ।।"},
{"c": "4.5", "n": "22", "i": 20043, "v": "अजयत्पश्चिमामाशां धनुषा येन पाण्डवः । तस्य मौर्वीमपाकर्षच्छूरः संक्रन्दनो युधि ।।"},
{"c": "4.5", "n": "23", "i": 20044, "v": "दक्षिणां दक्षिणाचारो दिशं येनाजयत्प्रभुः । अपज्यमकरोद्वीरः सहदेवस्तदायुधम् ।।"},
{"c": "4.5", "n": "24", "i": 20045, "v": "खड्गांश्च पीतान्दीर्घांश्च कलापांश्च महाधनान् । विपाठान्क्षुरधारांश्च धनुर्भिर्निदधुः सह ।।"},
{"c": "4.5", "n": "25", "i": 20046, "v": "तामुपारुह्य नकुलो धनूंषि निदधत्स्वयम् । यानि तस्यावकाशानि दृढरूपाण्यमन्यत ।।"},
{"c": "4.5", "n": "26", "i": 20047, "v": "यत्र चापश्यत स वै तिरो वर्षाणि वर्षति । तत्र तानि दृढैः पाशैः सुगाढं पर्यबन्धत ।।"},
{"c": "4.5", "n": "27", "i": 20048, "v": "शरीरं च मृतस्यैकं समबध्नन्त पाण्डवाः । विवर्जयिष्यन्ति नरा दूरादेव शमीमिमाम् । आबद्धं शवमत्रेति गन्धमाघ्राय पूतिकम् ।।"},
{"c": "4.5", "n": "28", "i": 20049, "v": "अशीतिशतवर्षेयं माता न इति वादिनः । कुलधर्मोऽयमस्माकं पूर्वैराचरितोऽपि च । समासजाना वृक्षेऽस्मिन्निति वै व्याहरन्ति ते ।।"},
{"c": "4.5", "n": "29", "i": 20050, "v": "आ गोपालाविपालेभ्य आचक्षाणाः परंतपाः । आजग्मुर्नगराभ्याशं पार्थाः शत्रुनिबर्हणाः ।।"},
{"c": "4.5", "n": "30", "i": 20051, "v": "जयो जयन्तो विजयो जयत्सेनो जयद्बलः । इति गुह्यानि नामानि चक्रे तेषां युधिष्ठिरः ।।"},
{"c": "4.5", "n": "31", "i": 20052, "v": "ततो यथाप्रतिज्ञाभिः प्राविशन्नगरं महत् । अज्ञातचर्यां वत्स्यन्तो राष्ट्रे वर्षं त्रयोदशम् ।।"},
{"c": "4.6", "t": "वैशंपायन उवाच ।"},
{"c": "4.6", "n": "1", "i": 20053, "v": "ततो विराटं प्रथमं युधिष्ठिरो; राजा सभायामुपविष्टमाव्रजत् । वैडूर्यरूपान्प्रतिमुच्य काञ्चना;नक्षान्स कक्षे परिगृह्य वाससा ।।"},
{"c": "4.6", "n": "2", "i": 20054, "v": "नराधिपो राष्ट्रपतिं यशस्विनं; महायशाः कौरववंशवर्धनः । महानुभावो नरराजसत्कृतो; दुरासदस्तीक्ष्णविषो यथोरगः ।।"},
{"c": "4.6", "n": "3", "i": 20055, "v": "बलेन रूपेण नरर्षभो महा;नथार्चिरूपेण यथामरस्तथा । महाभ्रजालैरिव संवृतो रवि;र्यथानलो भस्मवृतश्च वीर्यवान् ।।"},
{"c": "4.6", "n": "4", "i": 20056, "v": "तमापतन्तं प्रसमीक्ष्य पाण्डवं; विराटराडिन्दुमिवाभ्रसंवृतम् । मन्त्रिद्विजान्सूतमुखान्विशस्तथा; ये चापि केचित्परिषत्समासते । पप्रच्छ कोऽयं प्रथमं समेयिवा;ननेन योऽयं प्रसमीक्षते सभाम् ।।"},
{"c": "4.6", "n": "5", "i": 20057, "v": "न तु द्विजोऽयं भविता नरोत्तमः; पतिः पृथिव्या इति मे मनोगतम् । न चास्य दासो न रथो न कुण्डले; समीपतो भ्राजति चायमिन्द्रवत् ।।"},
{"c": "4.6", "n": "6", "i": 20058, "v": "शरीरलिङ्गैरुपसूचितो ह्ययं; मूर्धाभिषिक्तोऽयमितीव मानसम् । समीपमायाति च मे गतव्यथो; यथा गजस्तामरसीं मदोत्कटः ।।"},
{"c": "4.6", "n": "7", "i": 20059, "v": "वितर्कयन्तं तु नरर्षभस्तदा; युधिष्ठिरोऽभ्येत्य विराटमब्रवीत् । सम्राड्विजानात्विह जीवितार्थिनं; विनष्टसर्वस्वमुपागतं द्विजम् ।।"},
{"c": "4.6", "n": "8", "i": 20060, "v": "इहाहमिच्छामि तवानघान्तिके; वस्तुं यथा कामचरस्तथा विभो । तमब्रवीत्स्वागतमित्यनन्तरं; राजा प्रहृष्टः प्रतिसंगृहाण च ।।"},
{"c": "4.6", "n": "9", "i": 20061, "v": "कामेन ताताभिवदाम्यहं त्वां; कस्यासि राज्ञो विषयादिहागतः । गोत्रं च नामापि च शंस तत्त्वतः; किं चापि शिल्पं तव विद्यते कृतम् ।।"},
{"c": "4.6", "t": "युधिष्ठिर उवाच ।"},
{"c": "4.6", "n": "10", "i": 20062, "v": "युधिष्ठिरस्यासमहं पुरा सखा; वैयाघ्रपद्यः पुनरस्मि ब्राह्मणः । अक्षान्प्रवप्तुं कुशलोऽस्मि देविता; कङ्केति नाम्नास्मि विराट विश्रुतः ।।"},
{"c": "4.6", "t": "विराट उवाच ।"},
{"c": "4.6", "n": "11", "i": 20063, "v": "ददामि ते हन्त वरं यमिच्छसि; प्रशाधि मत्स्यान्वशगो ह्यहं तव । प्रिया हि धूर्ता मम देविनः सदा; भवांश्च देवोपम राज्यमर्हति ।।"},
{"c": "4.6", "t": "युधिष्ठिर उवाच ।"},
{"c": "4.6", "n": "12", "i": 20064, "v": "आप्तो विवादः परमो विशां पते; न विद्यते किंचन मत्स्य हीनतः । न मे जितः कश्चन धारयेद्धनं; वरो ममैषोऽस्तु तव प्रसादतः ।।"},
{"c": "4.6", "t": "विराट उवाच ।"},
{"c": "4.6", "n": "13", "i": 20065, "v": "हन्यामवध्यं यदि तेऽप्रियं चरे;त्प्रव्राजयेयं विषयाद्द्विजांस्तथा । शृण्वन्तु मे जानपदाः समागताः; कङ्को यथाहं विषये प्रभुस्तथा ।।"},
{"c": "4.6", "n": "14", "i": 20066, "v": "समानयानो भवितासि मे सखा; प्रभूतवस्त्रो बहुपानभोजनः । पश्येस्त्वमन्तश्च बहिश्च सर्वदा; कृतं च ते द्वारमपावृतं मया ।।"},
{"c": "4.6", "n": "15", "i": 20067, "v": "ये त्वानुवादेयुरवृत्तिकर्शिता; ब्रूयाश्च तेषां वचनेन मे सदा । दास्यामि सर्वं तदहं न संशयो; न ते भयं विद्यति संनिधौ मम ।।"},
{"c": "4.6", "t": "वैशंपायन उवाच ।"},
{"c": "4.6", "n": "16", "i": 20068, "v": "एवं स लब्ध्वा तु वरं समागमं; विराटराजेन नरर्षभस्तदा । उवास वीरः परमार्चितः सुखी; न चापि कश्चिच्चरितं बुबोध तत् ।।"},
{"c": "4.7", "t": "वैशंपायन उवाच ।"},
{"c": "4.7", "n": "1", "i": 20069, "v": "अथापरो भीमबलः श्रिया ज्वल;न्नुपाययौ सिंहविलासविक्रमः । खजं च दर्वीं च करेण धारय;न्नसिं च कालाङ्गमकोशमव्रणम् ।।"},
{"c": "4.7", "n": "2", "i": 20070, "v": "स सूदरूपः परमेण वर्चसा; रविर्यथा लोकमिमं प्रभासयन् । सुकृष्णवासा गिरिराजसारवा;न्स मत्स्यराजं समुपेत्य तस्थिवान् ।।"},
{"c": "4.7", "n": "3", "i": 20071, "v": "तं प्रेक्ष्य राजा वरयन्नुपागतं; ततोऽब्रवीज्जानपदान्समागतान् । सिंहोन्नतांसोऽयमतीव रूपवा;न्प्रदृश्यते को नु नरर्षभो युवा ।।"},
{"c": "4.7", "n": "4", "i": 20072, "v": "अदृष्टपूर्वः पुरुषो रविर्यथा; वितर्कयन्नास्य लभामि संपदम् । तथास्य चित्तं ह्यपि संवितर्कय;न्नरर्षभस्याद्य न यामि तत्त्वतः ।।"},
{"c": "4.7", "n": "5", "i": 20073, "v": "ततो विराटं समुपेत्य पाण्डवः; सुदीनरूपो वचनं महामनाः । उवाच सूदोऽस्मि नरेन्द्र बल्लवो; भजस्व मां व्यञ्जनकारमुत्तमम् ।।"},
{"c": "4.7", "t": "विराट उवाच ।"},
{"c": "4.7", "n": "6", "i": 20074, "v": "न सूदतां मानद श्रद्दधामि ते; सहस्रनेत्रप्रतिमो हि दृश्यसे । श्रिया च रूपेण च विक्रमेण च; प्रभासि तातानवरो नरेष्विह ।।"},
{"c": "4.7", "t": "भीम उवाच ।"},
{"c": "4.7", "n": "7", "i": 20075, "v": "नरेन्द्र सूदः परिचारकोऽस्मि ते; जानामि सूपान्प्रथमेन केवलान् । आस्वादिता ये नृपते पुराभव;न्युधिष्ठिरेणापि नृपेण सर्वशः ।।"},
{"c": "4.7", "n": "8", "i": 20076, "v": "बलेन तुल्यश्च न विद्यते मया; नियुद्धशीलश्च सदैव पार्थिव । गजैश्च सिंहैश्च समेयिवानहं; सदा करिष्यामि तवानघ प्रियम् ।।"},
{"c": "4.7", "t": "विराट उवाच ।"},
{"c": "4.7", "n": "9", "i": 20077, "v": "ददामि ते हन्त वरं महानसे; तथा च कुर्याः कुशलं हि भाषसे । न चैव मन्ये तव कर्म तत्समं; समुद्रनेमिं पृथिवीं त्वमर्हसि ।।"},
{"c": "4.7", "n": "10", "i": 20078, "v": "यथा हि कामस्तव तत्तथा कृतं; महानसे त्वं भव मे पुरस्कृतः । नराश्च ये तत्र ममोचिताः पुरा; भवस्व तेषामधिपो मया कृतः ।।"},
{"c": "4.7", "t": "वैशंपायन उवाच ।"},
{"c": "4.7", "n": "11", "i": 20079, "v": "तथा स भीमो विहितो महानसे; विराटराज्ञो दयितोऽभवद्दृढम् । उवास राजन्न च तं पृथग्जनो; बुबोध तत्रानुचरश्च कश्चन ।।"},
{"c": "4.8", "t": "वैशंपायन उवाच ।"},
{"c": "4.8", "n": "1", "i": 20080, "v": "ततः केशान्समुत्क्षिप्य वेल्लिताग्राननिन्दितान् । जुगूह दक्षिणे पार्श्वे मृदूनसितलोचना ।।"},
{"c": "4.8", "n": "2", "i": 20081, "v": "वासश्च परिधायैकं कृष्णं सुमलिनं महत् । कृत्वा वेषं च सैरन्ध्र्याः कृष्णा व्यचरदार्तवत् ।।"},
{"c": "4.8", "n": "3", "i": 20082, "v": "तां नराः परिधावन्तीं स्त्रियश्च समुपाद्रवन् । अपृच्छंश्चैव तां दृष्ट्वा का त्वं किं च चिकीर्षसि ।।"},
{"c": "4.8", "n": "4", "i": 20083, "v": "सा तानुवाच राजेन्द्र सैरन्ध्र्यहमुपागता । कर्म चेच्छामि वै कर्तुं तस्य यो मां पुपुक्षति ।।"},
{"c": "4.8", "n": "5", "i": 20084, "v": "तस्या रूपेण वेषेण श्लक्ष्णया च तथा गिरा । नाश्रद्दधत तां दासीमन्नहेतोरुपस्थिताम् ।।"},
{"c": "4.8", "n": "6", "i": 20085, "v": "विराटस्य तु कैकेयी भार्या परमसंमता । अवलोकयन्ती ददृशे प्रासादाद्द्रुपदात्मजाम् ।।"},
{"c": "4.8", "n": "7", "i": 20086, "v": "सा समीक्ष्य तथारूपामनाथामेकवाससम् । समाहूयाब्रवीद्भद्रे का त्वं किं च चिकीर्षसि ।।"},
{"c": "4.8", "n": "8", "i": 20087, "v": "सा तामुवाच राजेन्द्र सैरन्ध्र्यहमुपागता । कर्म चेच्छाम्यहं कर्तुं तस्य यो मां पुपुक्षति ।।"},
{"c": "4.8", "t": "सुदेष्णोवाच ।"},
{"c": "4.8", "n": "9", "i": 20088, "v": "नैवंरूपा भवन्त्येवं यथा वदसि भामिनि । प्रेषयन्ति च वै दासीर्दासांश्चैवंविधान्बहून् ।।"},
{"c": "4.8", "n": "10", "i": 20089, "v": "गूढगुल्फा संहतोरुस्त्रिगम्भीरा षडुन्नता । रक्ता पञ्चसु रक्तेषु हंसगद्गदभाषिणी ।।"},
{"c": "4.8", "n": "11", "i": 20090, "v": "सुकेशी सुस्तनी श्यामा पीनश्रोणिपयोधरा । तेन तेनैव संपन्ना काश्मीरीव तुरंगमा ।।"},
{"c": "4.8", "n": "12", "i": 20091, "v": "स्वरालपक्ष्मनयना बिम्बोष्ठी तनुमध्यमा । कम्बुग्रीवा गूढसिरा पूर्णचन्द्रनिभानना ।।"},
{"c": "4.8", "n": "13", "i": 20092, "v": "का त्वं ब्रूहि यथा भद्रे नासि दासी कथंचन । यक्षी वा यदि वा देवी गन्धर्वी यदि वाप्सराः ।।"},
{"c": "4.8", "n": "14", "i": 20093, "v": "अलम्बुसा मिश्रकेशी पुण्डरीकाथ मालिनी । इन्द्राणी वारुणी वा त्वं त्वष्टुर्धातुः प्रजापतेः । देव्यो देवेषु विख्यातास्तासां त्वं कतमा शुभे ।।"},
{"c": "4.8", "t": "द्रौपद्युवाच ।"},
{"c": "4.8", "n": "15", "i": 20094, "v": "नास्मि देवी न गन्धर्वी नासुरी न च राक्षसी । सैरन्ध्री तु भुजिष्यास्मि सत्यमेतद्ब्रवीमि ते ।।"},
{"c": "4.8", "n": "16", "i": 20095, "v": "केशाञ्जानाम्यहं कर्तुं पिंषे साधु विलेपनम् । ग्रथयिष्ये विचित्राश्च स्रजः परमशोभनाः ।।"},
{"c": "4.8", "n": "17", "i": 20096, "v": "आराधयं सत्यभामां कृष्णस्य महिषीं प्रियाम् । कृष्णां च भार्यां पाण्डूनां कुरूणामेकसुन्दरीम् ।।"},
{"c": "4.8", "n": "18", "i": 20097, "v": "तत्र तत्र चराम्येवं लभमाना सुशोभनम् । वासांसि यावच्च लभे तावत्तावद्रमे तथा ।।"},
{"c": "4.8", "n": "19", "i": 20098, "v": "मालिनीत्येव मे नाम स्वयं देवी चकार सा । साहमभ्यागता देवि सुदेष्णे त्वन्निवेशनम् ।।"},
{"c": "4.8", "t": "सुदेष्णोवाच ।"},
{"c": "4.8", "n": "20", "i": 20099, "v": "मूर्ध्नि त्वां वासयेयं वै संशयो मे न विद्यते । नो चेदिह तु राजा त्वां गच्छेत्सर्वेण चेतसा ।।"},
{"c": "4.8", "n": "21", "i": 20100, "v": "स्त्रियो राजकुले पश्य याश्चेमा मम वेश्मनि । प्रसक्तास्त्वां निरीक्षन्ते पुमांसं कं न मोहयेः ।।"},
{"c": "4.8", "n": "22", "i": 20101, "v": "वृक्षांश्चावस्थितान्पश्य य इमे मम वेश्मनि । तेऽपि त्वां संनमन्तीव पुमांसं कं न मोहयेः ।।"},
{"c": "4.8", "n": "23", "i": 20102, "v": "राजा विराटः सुश्रोणि दृष्ट्वा वपुरमानुषम् । विहाय मां वरारोहे त्वां गच्छेत्सर्वचेतसा ।।"},
{"c": "4.8", "n": "24", "i": 20103, "v": "यं हि त्वमनवद्याङ्गि नरमायतलोचने । प्रसक्तमभिवीक्षेथाः स कामवशगो भवेत् ।।"},
{"c": "4.8", "n": "25", "i": 20104, "v": "यश्च त्वां सततं पश्येत्पुरुषश्चारुहासिनि । एवं सर्वानवद्याङ्गि स चानङ्गवशो भवेत् ।।"},
{"c": "4.8", "n": "26", "i": 20105, "v": "यथा कर्कटकी गर्भमाधत्ते मृत्युमात्मनः । तथाविधमहं मन्ये वासं तव शुचिस्मिते ।।"},
{"c": "4.8", "t": "द्रौपद्युवाच ।"},
{"c": "4.8", "n": "27", "i": 20106, "v": "नास्मि लभ्या विराटेन न चान्येन कथंचन । गन्धर्वाः पतयो मह्यं युवानः पञ्च भामिनि ।।"},
{"c": "4.8", "n": "28", "i": 20107, "v": "पुत्रा गन्धर्वराजस्य महासत्त्वस्य कस्यचित् । रक्षन्ति ते च मां नित्यं दुःखाचारा तथा न्वहम् ।।"},
{"c": "4.8", "n": "29", "i": 20108, "v": "यो मे न दद्यादुच्छिष्टं न च पादौ प्रधावयेत् । प्रीयेयुस्तेन वासेन गन्धर्वाः पतयो मम ।।"},
{"c": "4.8", "n": "30", "i": 20109, "v": "यो हि मां पुरुषो गृध्येद्यथान्याः प्राकृतस्त्रियः । तामेव स ततो रात्रिं प्रविशेदपरां तनुम् ।।"},
{"c": "4.8", "n": "31", "i": 20110, "v": "न चाप्यहं चालयितुं शक्या केनचिदङ्गने । दुःखशीला हि गन्धर्वास्ते च मे बलवत्तराः ।।"},
{"c": "4.8", "t": "सुदेष्णोवाच ।"},
{"c": "4.8", "n": "32", "i": 20111, "v": "एवं त्वां वासयिष्यामि यथा त्वं नन्दिनीच्छसि । न च पादौ न चोच्छिष्टं स्प्रक्ष्यसि त्वं कथंचन ।।"},
{"c": "4.8", "t": "वैशंपायन उवाच ।"},
{"c": "4.8", "n": "33", "i": 20112, "v": "एवं कृष्णा विराटस्य भार्यया परिसान्त्विता । न चैनां वेद तत्रान्यस्तत्त्वेन जनमेजय ।।"},
{"c": "4.9", "t": "वैशंपायन उवाच ।"},
{"c": "4.9", "n": "1", "i": 20113, "v": "सहदेवोऽपि गोपानां कृत्वा वेषमनुत्तमम् । भाषां चैषां समास्थाय विराटमुपयादथ ।।"},
{"c": "4.9", "n": "2", "i": 20114, "v": "तमायान्तमभिप्रेक्ष्य भ्राजमानं नरर्षभम् । समुपस्थाय वै राजा पप्रच्छ कुरुनन्दनम् ।।"},
{"c": "4.9", "n": "3", "i": 20115, "v": "कस्य वा त्वं कुतो वा त्वं किं वा तात चिकीर्षसि । न हि मे दृष्टपूर्वस्त्वं तत्त्वं ब्रूहि नरर्षभ ।।"},
{"c": "4.9", "n": "4", "i": 20116, "v": "स प्राप्य राजानममित्रतापन;स्ततोऽब्रवीन्मेघमहौघनिःस्वनः । वैश्योऽस्मि नाम्नाहमरिष्टनेमि;र्गोसंख्य आसं कुरुपुंगवानाम् ।।"},
{"c": "4.9", "n": "5", "i": 20117, "v": "वस्तुं त्वयीच्छामि विशां वरिष्ठ; तान्राजसिंहान्न हि वेद्मि पार्थान् । न शक्यते जीवितुमन्यकर्मणा; न च त्वदन्यो मम रोचते नृपः ।।"},
{"c": "4.9", "t": "विराट उवाच ।"},
{"c": "4.9", "n": "6", "i": 20118, "v": "त्वं ब्राह्मणो यदि वा क्षत्रियोऽसि; समुद्रनेमीश्वररूपवानसि । आचक्ष्व मे तत्त्वममित्रकर्शन; न वैश्यकर्म त्वयि विद्यते समम् ।।"},
{"c": "4.9", "n": "7", "i": 20119, "v": "कस्यासि राज्ञो विषयादिहागतः; किं चापि शिल्पं तव विद्यते कृतम् । कथं त्वमस्मासु निवत्स्यसे सदा; वदस्व किं चापि तवेह वेतनम् ।।"},
{"c": "4.9", "t": "सहदेव उवाच ।"},
{"c": "4.9", "n": "8", "i": 20120, "v": "पञ्चानां पाण्डुपुत्राणां ज्येष्ठो राजा युधिष्ठिरः । तस्याष्टशतसाहस्रा गवां वर्गाः शतं शताः ।।"},
{"c": "4.9", "n": "9", "i": 20121, "v": "अपरे दशसाहस्रा द्विस्तावन्तस्तथापरे । तेषां गोसंख्य आसं वै तन्तिपालेति मां विदुः ।।"},
{"c": "4.9", "n": "10", "i": 20122, "v": "भूतं भव्यं भविष्यच्च यच्च संख्यागतं क्वचित् । न मेऽस्त्यविदितं किंचित्समन्ताद्दशयोजनम् ।।"},
{"c": "4.9", "n": "11", "i": 20123, "v": "गुणाः सुविदिता ह्यासन्मम तस्य महात्मनः । आसीच्च स मया तुष्टः कुरुराजो युधिष्ठिरः ।।"},
{"c": "4.9", "n": "12", "i": 20124, "v": "क्षिप्रं हि गावो बहुला भवन्ति; न तासु रोगो भवतीह कश्चित् । तैस्तैरुपायैर्विदितं मयैत;देतानि शिल्पानि मयि स्थितानि ।।"},
{"c": "4.9", "n": "13", "i": 20125, "v": "वृषभांश्चापि जानामि राजन्पूजितलक्षणान् । येषां मूत्रमुपाघ्राय अपि वन्ध्या प्रसूयते ।।"},
{"c": "4.9", "t": "विराट उवाच ।"},
{"c": "4.9", "n": "14", "i": 20126, "v": "शतं सहस्राणि समाहितानि; वर्णस्य वर्णस्य विनिश्चिता गुणैः । पशून्सपालान्भवते ददाम्यहं; त्वदाश्रया मे पशवो भवन्त्विह ।।"},
{"c": "4.9", "t": "वैशंपायन उवाच ।"},
{"c": "4.9", "n": "15", "i": 20127, "v": "तथा स राज्ञोऽविदितो विशां पते; उवास तत्रैव सुखं नरेश्वरः । न चैनमन्येऽपि विदुः कथंचन; प्रादाच्च तस्मै भरणं यथेप्सितम् ।।"},
{"c": "4.10", "t": "वैशंपायन उवाच ।"},
{"c": "4.10", "n": "1", "i": 20128, "v": "अथापरोऽदृश्यत रूपसंपदा; स्त्रीणामलंकारधरो बृहत्पुमान् । प्राकारवप्रे प्रतिमुच्य कुण्डले; दीर्घे च कम्बू परिहाटके शुभे ।।"},
{"c": "4.10", "n": "2", "i": 20129, "v": "बहूंश्च दीर्घांश्च विकीर्य मूर्धजा;न्महाभुजो वारणमत्तविक्रमः । गतेन भूमिमभिकम्पयंस्तदा; विराटमासाद्य सभासमीपतः ।।"},
{"c": "4.10", "n": "3", "i": 20130, "v": "तं प्रेक्ष्य राजोपगतं सभातले; सत्रप्रतिच्छन्नमरिप्रमाथिनम् । विराजमानं परमेण वर्चसा; सुतं महेन्द्रस्य गजेन्द्रविक्रमम् ।।"},
{"c": "4.10", "n": "4", "i": 20131, "v": "सर्वानपृच्छच्च समीपचारिणः; कुतोऽयमायाति न मे पुरा श्रुतः । न चैनमूचुर्विदितं तदा नराः; सविस्मितं वाक्यमिदं नृपोऽब्रवीत् ।।"},
{"c": "4.10", "n": "5", "i": 20132, "v": "सर्वोपपन्नः पुरुषो मनोरमः; श्यामो युवा वारणयूथपोपमः । विमुच्य कम्बू परिहाटके शुभे; विमुच्य वेणीमपिनह्य कुण्डले ।।"},
{"c": "4.10", "n": "6", "i": 20133, "v": "शिखी सुकेशः परिधाय चान्यथा; भवस्व धन्वी कवची शरी तथा । आरुह्य यानं परिधावतां भवा;न्सुतैः समो मे भव वा मया समः ।।"},
{"c": "4.10", "n": "7", "i": 20134, "v": "वृद्धो ह्यहं वै परिहारकामः; सर्वान्मत्स्यांस्तरसा पालयस्व । नैवंविधाः क्लीबरूपा भवन्ति; कथंचनेति प्रतिभाति मे मनः ।।"},
{"c": "4.10", "t": "अर्जुन उवाच ।"},
{"c": "4.10", "n": "8", "i": 20135, "v": "गायामि नृत्याम्यथ वादयामि; भद्रोऽस्मि नृत्ते कुशलोऽस्मि गीते । त्वमुत्तरायाः परिदत्स्व मां स्वयं; भवामि देव्या नरदेव नर्तकः ।।"},
{"c": "4.10", "n": "9", "i": 20136, "v": "इदं तु रूपं मम येन किं नु त;त्प्रकीर्तयित्वा भृशशोकवर्धनम् । बृहन्नडां वै नरदेव विद्धि मां; सुतं सुतां वा पितृमातृवर्जिताम् ।।"},
{"c": "4.10", "t": "विराट उवाच ।"},
{"c": "4.10", "n": "10", "i": 20137, "v": "ददामि ते हन्त वरं बृहन्नडे; सुतां च मे नर्तय याश्च तादृशीः । इदं तु ते कर्म समं न मे मतं; समुद्रनेमिं पृथिवीं त्वमर्हसि ।।"},
{"c": "4.10", "t": "वैशंपायन उवाच ।"},
{"c": "4.10", "n": "11", "i": 20138, "v": "बृहन्नडां तामभिवीक्ष्य मत्स्यरा;ट्कलासु नृत्ते च तथैव वादिते । अपुंस्त्वमप्यस्य निशम्य च स्थिरं; ततः कुमारीपुरमुत्ससर्ज तम् ।।"},
{"c": "4.10", "n": "12", "i": 20139, "v": "स शिक्षयामास च गीतवादितं; सुतां विराटस्य धनंजयः प्रभुः । सखीश्च तस्याः परिचारिकास्तथा; प्रियश्च तासां स बभूव पाण्डवः ।।"},
{"c": "4.10", "n": "13", "i": 20140, "v": "तथा स सत्रेण धनंजयोऽवस;त्प्रियाणि कुर्वन्सह ताभिरात्मवान् । तथागतं तत्र न जज्ञिरे जना; बहिश्चरा वाप्यथ वान्तरेचराः ।।"},
{"c": "4.11", "t": "वैशंपायन उवाच ।"},
{"c": "4.11", "n": "1", "i": 20141, "v": "अथापरोऽदृश्यत पाण्डवः प्रभु;र्विराटराज्ञस्तुरगान्समीक्षतः । तमापतन्तं ददृशे पृथग्जनो; विमुक्तमभ्रादिव सूर्यमण्डलम् ।।"},
{"c": "4.11", "n": "2", "i": 20142, "v": "स वै हयानैक्षत तांस्ततस्ततः; समीक्षमाणं च ददर्श मत्स्यराट् । ततोऽब्रवीत्ताननुगानमित्रहा; कुतोऽयमायाति नरोऽमरप्रभः ।।"},
{"c": "4.11", "n": "3", "i": 20143, "v": "अयं हयान्वीक्षति मामकान्दृढं; ध्रुवं हयज्ञो भविता विचक्षणः । प्रवेश्यतामेष समीपमाशु मे; विभाति वीरो हि यथामरस्तथा ।।"},
{"c": "4.11", "n": "4", "i": 20144, "v": "अभ्येत्य राजानममित्रहाब्रवी;ज्जयोऽस्तु ते पार्थिव भद्रमस्तु च । हयेषु युक्तो नृप संमतः सदा; तवाश्वसूतो निपुणो भवाम्यहम् ।।"},
{"c": "4.11", "t": "विराट उवाच ।"},
{"c": "4.11", "n": "5", "i": 20145, "v": "ददामि यानानि धनं निवेशनं; ममाश्वसूतो भवितुं त्वमर्हसि । कुतोऽसि कस्यासि कथं त्वमागतः; प्रब्रूहि शिल्पं तव विद्यते च यत् ।।"},
{"c": "4.11", "t": "नकुल उवाच ।"},
{"c": "4.11", "n": "6", "i": 20146, "v": "पञ्चानां पाण्डुपुत्राणां ज्येष्ठो राजा युधिष्ठिरः । तेनाहमश्वेषु पुरा प्रकृतः शत्रुकर्शन ।।"},
{"c": "4.11", "n": "7", "i": 20147, "v": "अश्वानां प्रकृतिं वेद्मि विनयं चापि सर्वशः । दुष्टानां प्रतिपत्तिं च कृत्स्नं चैव चिकित्सितम् ।।"},
{"c": "4.11", "n": "8", "i": 20148, "v": "न कातरं स्यान्मम जातु वाहनं; न मेऽस्ति दुष्टा वडवा कुतो हयाः । जनस्तु मामाह स चापि पाण्डवो; युधिष्ठिरो ग्रन्थिकमेव नामतः ।।"},
{"c": "4.11", "t": "विराट उवाच ।"},
{"c": "4.11", "n": "9", "i": 20149, "v": "यदस्ति किंचिन्मम वाजिवाहनं; तदस्तु सर्वं त्वदधीनमद्य वै । ये चापि केचिन्मम वाजियोजका;स्त्वदाश्रयाः सारथयश्च सन्तु मे ।।"},
{"c": "4.11", "n": "10", "i": 20150, "v": "इदं तवेष्टं यदि वै सुरोपम; ब्रवीहि यत्ते प्रसमीक्षितं वसु । न तेऽनुरूपं हयकर्म विद्यते; प्रभासि राजेव हि संमतो मम ।।"},
{"c": "4.11", "n": "11", "i": 20151, "v": "युधिष्ठिरस्येव हि दर्शनेन मे; समं तवेदं प्रियदर्श दर्शनम् । कथं तु भृत्यैः स विनाकृतो वने; वसत्यनिन्द्यो रमते च पाण्डवः ।।"},
{"c": "4.11", "t": "वैशंपायन उवाच ।"},
{"c": "4.11", "n": "12", "i": 20152, "v": "तथा स गन्धर्ववरोपमो युवा; विराटराज्ञा मुदितेन पूजितः । न चैनमन्येऽपि विदुः कथंचन; प्रियाभिरामं विचरन्तमन्तरा ।।"},
{"c": "4.11", "n": "13", "i": 20153, "v": "एवं हि मत्स्ये न्यवसन्त पाण्डवा; यथाप्रतिज्ञाभिरमोघदर्शनाः । अज्ञातचर्यां व्यचरन्समाहिताः; समुद्रनेमीपतयोऽतिदुःखिताः ।।"},
{"c": "4.12", "t": "जनमेजय उवाच ।"},
{"c": "4.12", "n": "1", "i": 20154, "v": "एवं मत्स्यस्य नगरे वसन्तस्तत्र पाण्डवाः । अत ऊर्ध्वं महावीर्याः किमकुर्वन्त वै द्विज ।।"},
{"c": "4.12", "t": "वैशंपायन उवाच ।"},
{"c": "4.12", "n": "2", "i": 20155, "v": "एवं ते न्यवसंस्तत्र प्रच्छन्नाः कुरुनन्दनाः । आराधयन्तो राजानं यदकुर्वन्त तच्छृणु ।।"},
{"c": "4.12", "n": "3", "i": 20156, "v": "युधिष्ठिरः सभास्तारः सभ्यानामभवत्प्रियः । तथैव च विराटस्य सपुत्रस्य विशां पते ।।"},
{"c": "4.12", "n": "4", "i": 20157, "v": "स ह्यक्षहृदयज्ञस्तान्क्रीडयामास पाण्डवः । अक्षवत्यां यथाकामं सूत्रबद्धानिव द्विजान् ।।"},
{"c": "4.12", "n": "5", "i": 20158, "v": "अज्ञातं च विराटस्य विजित्य वसु धर्मराट् । भ्रातृभ्यः पुरुषव्याघ्रो यथार्हं स्म प्रयच्छति ।।"},
{"c": "4.12", "n": "6", "i": 20159, "v": "भीमसेनोऽपि मांसानि भक्ष्याणि विविधानि च । अतिसृष्टानि मत्स्येन विक्रीणाति युधिष्ठिरे ।।"},
{"c": "4.12", "n": "7", "i": 20160, "v": "वासांसि परिजीर्णानि लब्धान्यन्तःपुरेऽर्जुनः । विक्रीणानश्च सर्वेभ्यः पाण्डवेभ्यः प्रयच्छति ।।"},
{"c": "4.12", "n": "8", "i": 20161, "v": "सहदेवोऽपि गोपानां वेषमास्थाय पाण्डवः । दधि क्षीरं घृतं चैव पाण्डवेभ्यः प्रयच्छति ।।"},
{"c": "4.12", "n": "9", "i": 20162, "v": "नकुलोऽपि धनं लब्ध्वा कृते कर्मणि वाजिनाम् । तुष्टे तस्मिन्नरपतौ पाण्डवेभ्यः प्रयच्छति ।।"},
{"c": "4.12", "n": "10", "i": 20163, "v": "कृष्णापि सर्वान्भ्रातॄंस्तान्निरीक्षन्ती तपस्विनी । यथा पुनरविज्ञाता तथा चरति भामिनी ।।"},
{"c": "4.12", "n": "11", "i": 20164, "v": "एवं संपादयन्तस्ते तथान्योन्यं महारथाः । प्रेक्षमाणास्तदा कृष्णामूषुश्छन्ना नराधिप ।।"},
{"c": "4.12", "n": "12", "i": 20165, "v": "अथ मासे चतुर्थे तु ब्रह्मणः सुमहोत्सवः । आसीत्समृद्धो मत्स्येषु पुरुषाणां सुसंमतः ।।"},
{"c": "4.12", "n": "13", "i": 20166, "v": "तत्र मल्लाः समापेतुर्दिग्भ्यो राजन्सहस्रशः । महाकाया महावीर्याः कालखञ्जा इवासुराः ।।"},
{"c": "4.12", "n": "14", "i": 20167, "v": "वीर्योन्नद्धा बलोदग्रा राज्ञा समभिपूजिताः । सिंहस्कन्धकटिग्रीवाः स्ववदाता मनस्विनः । असकृल्लब्धलक्षास्ते रङ्गे पार्थिवसंनिधौ ।।"},
{"c": "4.12", "n": "15", "i": 20168, "v": "तेषामेको महानासीत्सर्वमल्लान्समाह्वयत् । आवल्गमानं तं रङ्गे नोपतिष्ठति कश्चन ।।"},
{"c": "4.12", "n": "16", "i": 20169, "v": "यदा सर्वे विमनसस्ते मल्ला हतचेतसः । अथ सूदेन तं मल्लं योधयामास मत्स्यराट् ।।"},
{"c": "4.12", "n": "17", "i": 20170, "v": "चोद्यमानस्ततो भीमो दुःखेनैवाकरोन्मतिम् । न हि शक्नोति विवृते प्रत्याख्यातुं नराधिपम् ।।"},
{"c": "4.12", "n": "18", "i": 20171, "v": "ततः स पुरुषव्याघ्रः शार्दूलशिथिलं चरन् । प्रविवेश महारङ्गं विराटमभिहर्षयन् ।।"},
{"c": "4.12", "n": "19", "i": 20172, "v": "बबन्ध कक्ष्यां कौन्तेयस्ततस्तं हर्षयञ्जनम् । ततस्तं वृत्रसंकाशं भीमो मल्लं समाह्वयत् ।।"},
{"c": "4.12", "n": "20", "i": 20173, "v": "तावुभौ सुमहोत्साहावुभौ तीव्रपराक्रमौ । मत्ताविव महाकायौ वारणौ षष्टिहायनौ ।।"},
{"c": "4.12", "n": "21", "i": 20174, "v": "चकर्ष दोर्भ्यामुत्पाट्य भीमो मल्लममित्रहा । विनदन्तमभिक्रोशञ्शार्दूल इव वारणम् ।।"},
{"c": "4.12", "n": "22", "i": 20175, "v": "तमुद्यम्य महाबाहुर्भ्रामयामास वीर्यवान् । ततो मल्लाश्च मत्स्याश्च विस्मयं चक्रिरे परम् ।।"},
{"c": "4.12", "n": "23", "i": 20176, "v": "भ्रामयित्वा शतगुणं गतसत्त्वमचेतनम् । प्रत्यपिंषन्महाबाहुर्मल्लं भुवि वृकोदरः ।।"},
{"c": "4.12", "n": "24", "i": 20177, "v": "तस्मिन्विनिहते मल्ले जीमूते लोकविश्रुते । विराटः परमं हर्षमगच्छद्बान्धवैः सह ।।"},
{"c": "4.12", "n": "25", "i": 20178, "v": "संहर्षात्प्रददौ वित्तं बहु राजा महामनाः । बल्लवाय महारङ्गे यथा वैश्रवणस्तथा ।।"},
{"c": "4.12", "n": "26", "i": 20179, "v": "एवं स सुबहून्मल्लान्पुरुषांश्च महाबलान् । विनिघ्नन्मत्स्यराजस्य प्रीतिमावहदुत्तमाम् ।।"},
{"c": "4.12", "n": "27", "i": 20180, "v": "यदास्य तुल्यः पुरुषो न कश्चित्तत्र विद्यते । ततो व्याघ्रैश्च सिंहैश्च द्विरदैश्चाप्ययोधयत् ।।"},
{"c": "4.12", "n": "28", "i": 20181, "v": "पुनरन्तःपुरगतः स्त्रीणां मध्ये वृकोदरः । योध्यते स्म विराटेन सिंहैर्मत्तैर्महाबलैः ।।"},
{"c": "4.12", "n": "29", "i": 20182, "v": "बीभत्सुरपि गीतेन सुनृत्तेन च पाण्डवः । विराटं तोषयामास सर्वाश्चान्तःपुरस्त्रियः ।।"},
{"c": "4.12", "n": "30", "i": 20183, "v": "अश्वैर्विनीतैर्जवनैस्तत्र तत्र समागतैः । तोषयामास नकुलो राजानं राजसत्तम ।।"},
{"c": "4.12", "n": "31", "i": 20184, "v": "तस्मै प्रदेयं प्रायच्छत्प्रीतो राजा धनं बहु । विनीतान्वृषभान्दृष्ट्वा सहदेवस्य चाभिभो ।।"},
{"c": "4.12", "n": "32", "i": 20185, "v": "एवं ते न्यवसंस्तत्र प्रच्छन्नाः पुरुषर्षभाः । कर्माणि तस्य कुर्वाणा विराटनृपतेस्तदा ।।"},
{"c": "4.13", "t": "वैशंपायन उवाच ।"},
{"c": "4.13", "n": "1", "i": 20186, "v": "वसमानेषु पार्थेषु मत्स्यस्य नगरे तदा । महारथेषु छन्नेषु मासा दश समत्ययुः ।।"},
{"c": "4.13", "n": "2", "i": 20187, "v": "याज्ञसेनी सुदेष्णां तु शुश्रूषन्ती विशां पते । अवसत्परिचारार्हा सुदुःखं जनमेजय ।।"},
{"c": "4.13", "n": "3", "i": 20188, "v": "तथा चरन्तीं पाञ्चालीं सुदेष्णाया निवेशने । सेनापतिर्विराटस्य ददर्श जलजाननाम् ।।"},
{"c": "4.13", "n": "4", "i": 20189, "v": "तां दृष्ट्वा देवगर्भाभां चरन्तीं देवतामिव । कीचकः कामयामास कामबाणप्रपीडितः ।।"},
{"c": "4.13", "n": "5", "i": 20190, "v": "स तु कामाग्निसंतप्तः सुदेष्णामभिगम्य वै । प्रहसन्निव सेनानीरिदं वचनमब्रवीत् ।।"},
{"c": "4.13", "n": "6", "i": 20191, "v": "नेयं पुरा जातु मयेह दृष्टा; राज्ञो विराटस्य निवेशने शुभा । रूपेण चोन्मादयतीव मां भृशं; गन्धेन जाता मदिरेव भामिनी ।।"},
{"c": "4.13", "n": "7", "i": 20192, "v": "का देवरूपा हृदयंगमा शुभे; आचक्ष्व मे का च कुतश्च शोभना । चित्तं हि निर्मथ्य करोति मां वशे; न चान्यदत्रौषधमद्य मे मतम् ।।"},
{"c": "4.13", "n": "8", "i": 20193, "v": "अहो तवेयं परिचारिका शुभा; प्रत्यग्ररूपा प्रतिभाति मामियम् । अयुक्तरूपं हि करोति कर्म ते; प्रशास्तु मां यच्च ममास्ति किंचन ।।"},
{"c": "4.13", "n": "9", "i": 20194, "v": "प्रभूतनागाश्वरथं महाधनं; समृद्धियुक्तं बहुपानभोजनम् । मनोहरं काञ्चनचित्रभूषणं; गृहं महच्छोभयतामियं मम ।।"},
{"c": "4.13", "n": "10", "i": 20195, "v": "ततः सुदेष्णामनुमन्त्र्य कीचक;स्ततः समभ्येत्य नराधिपात्मजाम् । उवाच कृष्णामभिसान्त्वयंस्तदा; मृगेन्द्रकन्यामिव जम्बुको वने ।।"},
{"c": "4.13", "n": "11", "i": 20196, "v": "इदं च रूपं प्रथमं च ते वयो; निरर्थकं केवलमद्य भामिनि । अधार्यमाणा स्रगिवोत्तमा यथा; न शोभसे सुन्दरि शोभना सती ।।"},
{"c": "4.13", "n": "12", "i": 20197, "v": "त्यजामि दारान्मम ये पुरातना; भवन्तु दास्यस्तव चारुहासिनि । अहं च ते सुन्दरि दासवत्स्थितः; सदा भविष्ये वशगो वरानने ।।"},
{"c": "4.13", "t": "द्रौपद्युवाच ।"},
{"c": "4.13", "n": "13", "i": 20198, "v": "अप्रार्थनीयामिह मां सूतपुत्राभिमन्यसे । विहीनवर्णां सैरन्ध्रीं बीभत्सां केशकारिकाम् ।।"},
{"c": "4.13", "n": "14", "i": 20199, "v": "परदारास्मि भद्रं ते न युक्तं त्वयि सांप्रतम् । दयिताः प्राणिनां दारा धर्मं समनुचिन्तय ।।"},
{"c": "4.13", "n": "15", "i": 20200, "v": "परदारे न ते बुद्धिर्जातु कार्या कथंचन । विवर्जनं ह्यकार्याणामेतत्सत्पुरुषव्रतम् ।।"},
{"c": "4.13", "n": "16", "i": 20201, "v": "मिथ्याभिगृध्नो हि नरः पापात्मा मोहमास्थितः । अयशः प्राप्नुयाद्घोरं सुमहत्प्राप्नुयाद्भयम् ।।"},
{"c": "4.13", "n": "17", "i": 20202, "v": "मा सूतपुत्र हृष्यस्व माद्य त्यक्ष्यसि जीवितम् । दुर्लभामभिमन्वानो मां वीरैरभिरक्षिताम् ।।"},
{"c": "4.13", "n": "18", "i": 20203, "v": "न चाप्यहं त्वया शक्या गन्धर्वाः पतयो मम । ते त्वां निहन्युः कुपिताः साध्वलं मा व्यनीनशः ।।"},
{"c": "4.13", "n": "19", "i": 20204, "v": "अशक्यरूपैः पुरुषैरध्वानं गन्तुमिच्छसि । यथा निश्चेतनो बालः कूलस्थः कूलमुत्तरम् । तर्तुमिच्छति मन्दात्मा तथा त्वं कर्तुमिच्छसि ।।"},
{"c": "4.13", "n": "20", "i": 20205, "v": "अन्तर्महीं वा यदि वोर्ध्वमुत्पतेः; समुद्रपारं यदि वा प्रधावसि । तथापि तेषां न विमोक्षमर्हसि; प्रमाथिनो देवसुता हि मे वराः ।।"},
{"c": "4.13", "n": "21", "i": 20206, "v": "त्वं कालरात्रीमिव कश्चिदातुरः; किं मां दृढं प्रार्थयसेऽद्य कीचक । किं मातुरङ्के शयितो यथा शिशु;श्चन्द्रं जिघृक्षुरिव मन्यसे हि माम् ।।"},
{"c": "4.14", "t": "वैशंपायन उवाच ।"},
{"c": "4.14", "n": "1", "i": 20207, "v": "प्रत्याख्यातो राजपुत्र्या सुदेष्णां कीचकोऽब्रवीत् । अमर्यादेन कामेन घोरेणाभिपरिप्लुतः ।।"},
{"c": "4.14", "n": "2", "i": 20208, "v": "यथा कैकेयि सैरन्ध्र्या समेयां तद्विधीयताम् । तां सुदेष्णे परीप्सस्व माहं प्राणान्प्रहासिषम् ।।"},
{"c": "4.14", "n": "3", "i": 20209, "v": "तस्य तां बहुशः श्रुत्वा वाचं विलपतस्तदा । विराटमहिषी देवी कृपां चक्रे मनस्विनी ।।"},
{"c": "4.14", "n": "4", "i": 20210, "v": "स्वमर्थमभिसंधाय तस्यार्थमनुचिन्त्य च । उद्वेगं चैव कृष्णायाः सुदेष्णा सूतमब्रवीत् ।।"},
{"c": "4.14", "n": "5", "i": 20211, "v": "पर्विणीं त्वं समुद्दिश्य सुरामन्नं च कारय । तत्रैनां प्रेषयिष्यामि सुराहारीं तवान्तिकम् ।।"},
{"c": "4.14", "n": "6", "i": 20212, "v": "तत्र संप्रेषितामेनां विजने निरवग्रहाम् । सान्त्वयेथा यथाकामं सान्त्व्यमाना रमेद्यदि ।।"},
{"c": "4.14", "n": "7", "i": 20213, "v": "कीचकस्तु गृहं गत्वा भगिन्या वचनात्तदा । सुरामाहारयामास राजार्हां सुपरिस्रुताम् ।।"},
{"c": "4.14", "n": "8", "i": 20214, "v": "आजौरभ्रं च सुभृशं बहूंश्चोच्चावचान्मृगान् । कारयामास कुशलैरन्नपानं सुशोभनम् ।।"},
{"c": "4.14", "n": "9", "i": 20215, "v": "तस्मिन्कृते तदा देवी कीचकेनोपमन्त्रिता । सुदेष्णा प्रेषयामास सैरन्ध्रीं कीचकालयम् ।।"},
{"c": "4.14", "t": "सुदेष्णोवाच ।"},
{"c": "4.14", "n": "10", "i": 20216, "v": "उत्तिष्ठ गच्छ सैरन्ध्रि कीचकस्य निवेशनम् । पानमानय कल्याणि पिपासा मां प्रबाधते ।।"},
{"c": "4.14", "t": "द्रौपद्युवाच ।"},
{"c": "4.14", "n": "11", "i": 20217, "v": "न गच्छेयमहं तस्य राजपुत्रि निवेशनम् । त्वमेव राज्ञि जानासि यथा स निरपत्रपः ।।"},
{"c": "4.14", "n": "12", "i": 20218, "v": "न चाहमनवद्याङ्गि तव वेश्मनि भामिनि । कामवृत्ता भविष्यामि पतीनां व्यभिचारिणी ।।"},
{"c": "4.14", "n": "13", "i": 20219, "v": "त्वं चैव देवि जानासि यथा स समयः कृतः । प्रविशन्त्या मया पूर्वं तव वेश्मनि भामिनि ।।"},
{"c": "4.14", "n": "14", "i": 20220, "v": "कीचकश्च सुकेशान्ते मूढो मदनदर्पितः । सोऽवमंस्यति मां दृष्ट्वा न यास्ये तत्र शोभने ।।"},
{"c": "4.14", "n": "15", "i": 20221, "v": "सन्ति बह्व्यस्तव प्रेष्या राजपुत्रि वशानुगाः । अन्यां प्रेषय भद्रं ते स हि मामवमंस्यते ।।"},
{"c": "4.14", "t": "सुदेष्णोवाच ।"},
{"c": "4.14", "n": "16", "i": 20222, "v": "नैव त्वां जातु हिंस्यात्स इतः संप्रेषितां मया ।।"},
{"c": "4.14", "t": "वैशंपायन उवाच ।"},
{"c": "4.14", "n": "17", "i": 20223, "v": "इत्यस्याः प्रददौ कांस्यं सपिधानं हिरण्मयम् । सा शङ्कमाना रुदती दैवं शरणमीयुषी । प्रातिष्ठत सुराहारी कीचकस्य निवेशनम् ।।"},
{"c": "4.14", "t": "द्रौपद्युवाच ।"},
{"c": "4.14", "n": "18", "i": 20224, "v": "यथाहमन्यं पाण्डुभ्यो नाभिजानामि कंचन । तेन सत्येन मां प्राप्तां कीचको मा वशे कृथाः ।।"},
{"c": "4.14", "t": "वैशंपायन उवाच ।"},
{"c": "4.14", "n": "19", "i": 20225, "v": "उपातिष्ठत सा सूर्यं मुहूर्तमबला ततः । स तस्यास्तनुमध्यायाः सर्वं सूर्योऽवबुद्धवान् ।।"},
{"c": "4.14", "n": "20", "i": 20226, "v": "अन्तर्हितं ततस्तस्या रक्षो रक्षार्थमादिशत् । तच्चैनां नाजहात्तत्र सर्वावस्थास्वनिन्दिताम् ।।"},
{"c": "4.14", "n": "21", "i": 20227, "v": "तां मृगीमिव वित्रस्तां दृष्ट्वा कृष्णां समीपगाम् । उदतिष्ठन्मुदा सूतो नावं लब्ध्वेव पारगः ।।"},
{"c": "4.15", "t": "कीचक उवाच ।"},
{"c": "4.15", "n": "1", "i": 20228, "v": "स्वागतं ते सुकेशान्ते सुव्युष्टा रजनी मम । स्वामिनी त्वमनुप्राप्ता प्रकुरुष्व मम प्रियम् ।।"},
{"c": "4.15", "n": "2", "i": 20229, "v": "सुवर्णमालाः कम्बूश्च कुण्डले परिहाटके । आहरन्तु च वस्त्राणि कौशिकान्यजिनानि च ।।"},
{"c": "4.15", "n": "3", "i": 20230, "v": "अस्ति मे शयनं शुभ्रं त्वदर्थमुपकल्पितम् । एहि तत्र मया सार्धं पिबस्व मधुमाधवीम् ।।"},
{"c": "4.15", "t": "द्रौपद्युवाच ।"},
{"c": "4.15", "n": "4", "i": 20231, "v": "अप्रैषीद्राजपुत्री मां सुराहारीं तवान्तिकम् । पानमानय मे क्षिप्रं पिपासा मेति चाब्रवीत् ।।"},
{"c": "4.15", "t": "कीचक उवाच ।"},
{"c": "4.15", "n": "5", "i": 20232, "v": "अन्या भद्रे नयिष्यन्ति राजपुत्र्याः परिस्रुतम् ।।"},
{"c": "4.15", "t": "वैशंपायन उवाच ।"},
{"c": "4.15", "n": "6", "i": 20233, "v": "इत्येनां दक्षिणे पाणौ सूतपुत्रः परामृशत् । सा गृहीता विधुन्वाना भूमावाक्षिप्य कीचकम् । सभां शरणमाधावद्यत्र राजा युधिष्ठिरः ।।"},
{"c": "4.15", "n": "7", "i": 20234, "v": "तां कीचकः प्रधावन्तीं केशपक्षे परामृशत् । अथैनां पश्यतो राज्ञः पातयित्वा पदावधीत् ।।"},
{"c": "4.15", "n": "8", "i": 20235, "v": "ततो योऽसौ तदार्केण राक्षसः संनियोजितः । स कीचकमपोवाह वातवेगेन भारत ।।"},
{"c": "4.15", "n": "9", "i": 20236, "v": "स पपात ततो भूमौ रक्षोबलसमाहतः । विघूर्णमानो निश्चेष्टश्छिन्नमूल इव द्रुमः ।।"},
{"c": "4.15", "n": "10", "i": 20237, "v": "तां चासीनौ ददृशतुर्भीमसेनयुधिष्ठिरौ । अमृष्यमाणौ कृष्णायाः कीचकेन पदा वधम् ।।"},
{"c": "4.15", "n": "11", "i": 20238, "v": "तस्य भीमो वधप्रेप्सुः कीचकस्य दुरात्मनः । दन्तैर्दन्तांस्तदा रोषान्निष्पिपेष महामनाः ।।"},
{"c": "4.15", "n": "12", "i": 20239, "v": "अथाङ्गुष्ठेनावमृद्नादङ्गुष्ठं तस्य धर्मराट् । प्रबोधनभयाद्राजन्भीमस्य प्रत्यषेधयत् ।।"},
{"c": "4.15", "n": "13", "i": 20240, "v": "सा सभाद्वारमासाद्य रुदती मत्स्यमब्रवीत् । अवेक्षमाणा सुश्रोणी पतींस्तान्दीनचेतसः ।।"},
{"c": "4.15", "n": "14", "i": 20241, "v": "आकारमभिरक्षन्ती प्रतिज्ञां धर्मसंहिताम् । दह्यमानेव रौद्रेण चक्षुषा द्रुपदात्मजा ।।"},
{"c": "4.15", "t": "द्रौपद्युवाच ।"},
{"c": "4.15", "n": "15", "i": 20242, "v": "येषां वैरी न स्वपिति पदा भूमिमुपस्पृशन् । तेषां मां मानिनीं भार्यां सूतपुत्रः पदावधीत् ।।"},
{"c": "4.15", "n": "16", "i": 20243, "v": "ये दद्युर्न च याचेयुर्ब्रह्मण्याः सत्यवादिनः । तेषां मां मानिनीं भार्यां सूतपुत्रः पदावधीत् ।।"},
{"c": "4.15", "n": "17", "i": 20244, "v": "येषां दुन्दुभिनिर्घोषो ज्याघोषः श्रूयतेऽनिशम् । तेषां मां मानिनीं भार्यां सूतपुत्रः पदावधीत् ।।"},
{"c": "4.15", "n": "18", "i": 20245, "v": "ये ते तेजस्विनो दान्ता बलवन्तोऽभिमानिनः । तेषां मां मानिनीं भार्यां सूतपुत्रः पदावधीत् ।।"},
{"c": "4.15", "n": "19", "i": 20246, "v": "सर्वलोकमिमं हन्युर्धर्मपाशसितास्तु ये । तेषां मां मानिनीं भार्यां सूतपुत्रः पदावधीत् ।।"},
{"c": "4.15", "n": "20", "i": 20247, "v": "शरणं ये प्रपन्नानां भवन्ति शरणार्थिनाम् । चरन्ति लोके प्रच्छन्नाः क्व नु तेऽद्य महारथाः ।।"},
{"c": "4.15", "n": "21", "i": 20248, "v": "कथं ते सूतपुत्रेण वध्यमानां प्रियां सतीम् । मर्षयन्ति यथा क्लीबा बलवन्तोऽमितौजसः ।।"},
{"c": "4.15", "n": "22", "i": 20249, "v": "क्व नु तेषाममर्षश्च वीर्यं तेजश्च वर्तते । न परीप्सन्ति ये भार्यां वध्यमानां दुरात्मना ।।"},
{"c": "4.15", "n": "23", "i": 20250, "v": "मयात्र शक्यं किं कर्तुं विराटे धर्मदूषणम् । यः पश्यन्मां मर्षयति वध्यमानामनागसम् ।।"},
{"c": "4.15", "n": "24", "i": 20251, "v": "न राजन्राजवत्किंचित्समाचरसि कीचके । दस्यूनामिव धर्मस्ते न हि संसदि शोभते ।।"},
{"c": "4.15", "n": "25", "i": 20252, "v": "न कीचकः स्वधर्मस्थो न च मत्स्यः कथंचन । सभासदोऽप्यधर्मज्ञा य इमं पर्युपासते ।।"},
{"c": "4.15", "n": "26", "i": 20253, "v": "नोपालभे त्वां नृपते विराट जनसंसदि । नाहमेतेन युक्ता वै हन्तुं मत्स्य तवान्तिके । सभासदस्तु पश्यन्तु कीचकस्य व्यतिक्रमम् ।।"},
{"c": "4.15", "t": "विराट उवाच ।"},
{"c": "4.15", "n": "27", "i": 20254, "v": "परोक्षं नाभिजानामि विग्रहं युवयोरहम् । अर्थतत्त्वमविज्ञाय किं नु स्यात्कुशलं मम ।।"},
{"c": "4.15", "t": "वैशंपायन उवाच ।"},
{"c": "4.15", "n": "28", "i": 20255, "v": "ततस्तु सभ्या विज्ञाय कृष्णां भूयोऽभ्यपूजयन् । साधु साध्विति चाप्याहुः कीचकं च व्यगर्हयन् ।।"},
{"c": "4.15", "t": "सभ्या ऊचुः ।"},
{"c": "4.15", "n": "29", "i": 20256, "v": "यस्येयं चारुसर्वाङ्गी भार्या स्यादायतेक्षणा । परो लाभश्च तस्य स्यान्न स शोचेत्कदाचन ।।"},
{"c": "4.15", "t": "वैशंपायन उवाच ।"},
{"c": "4.15", "n": "30", "i": 20257, "v": "एवं संपूजयंस्तत्र कृष्णां प्रेक्ष्य सभासदः । युधिष्ठिरस्य कोपात्तु ललाटे स्वेद आसजत् ।।"},
{"c": "4.15", "n": "31", "i": 20258, "v": "अथाब्रवीद्राजपुत्रीं कौरव्यो महिषीं प्रियाम् । गच्छ सैरन्ध्रि मात्र स्थाः सुदेष्णाया निवेशनम् ।।"},
{"c": "4.15", "n": "32", "i": 20259, "v": "भर्तारमनुरुध्यन्त्यः क्लिश्यन्ते वीरपत्नयः । शुश्रूषया क्लिश्यमानाः पतिलोकं जयन्त्युत ।।"},
{"c": "4.15", "n": "33", "i": 20260, "v": "मन्ये न कालं क्रोधस्य पश्यन्ति पतयस्तव । तेन त्वां नाभिधावन्ति गन्धर्वाः सूर्यवर्चसः ।।"},
{"c": "4.15", "n": "34", "i": 20261, "v": "अकालज्ञासि सैरन्ध्रि शैलूषीव विधावसि । विघ्नं करोषि मत्स्यानां दीव्यतां राजसंसदि । गच्छ सैरन्ध्रि गन्धर्वाः करिष्यन्ति तव प्रियम् ।।"},
{"c": "4.15", "t": "द्रौपद्युवाच ।"},
{"c": "4.15", "n": "35", "i": 20262, "v": "अतीव तेषां घृणिनामर्थेऽहं धर्मचारिणी । तस्य तस्येह ते वध्या येषां ज्येष्ठोऽक्षदेविता ।।"},
{"c": "4.15", "t": "वैशंपायन उवाच ।"},
{"c": "4.15", "n": "36", "i": 20263, "v": "इत्युक्त्वा प्राद्रवत्कृष्णा सुदेष्णाया निवेशनम् । केशान्मुक्त्वा तु सुश्रोणी संरम्भाल्लोहितेक्षणा ।।"},
{"c": "4.15", "n": "37", "i": 20264, "v": "शुशुभे वदनं तस्या रुदन्त्या विरतं तदा । मेघलेखाविनिर्मुक्तं दिवीव शशिमण्डलम् ।।"},
{"c": "4.15", "t": "सुदेष्णोवाच ।"},
{"c": "4.15", "n": "38", "i": 20265, "v": "कस्त्वावधीद्वरारोहे कस्माद्रोदिषि शोभने । कस्याद्य न सुखं भद्रे केन ते विप्रियं कृतम् ।।"},
{"c": "4.15", "t": "द्रौपद्युवाच ।"},
{"c": "4.15", "n": "39", "i": 20266, "v": "कीचको मावधीत्तत्र सुराहारीं गतां तव । सभायां पश्यतो राज्ञो यथैव विजने तथा ।।"},
{"c": "4.15", "t": "सुदेष्णोवाच ।"},
{"c": "4.15", "n": "40", "i": 20267, "v": "घातयामि सुकेशान्ते कीचकं यदि मन्यसे । योऽसौ त्वां कामसंमत्तो दुर्लभामभिमन्यते ।।"},
{"c": "4.15", "t": "द्रौपद्युवाच ।"},
{"c": "4.15", "n": "41", "i": 20268, "v": "अन्ये वै तं वधिष्यन्ति येषामागः करोति सः । मन्ये चाद्यैव सुव्यक्तं परलोकं गमिष्यति ।।"},
{"c": "4.16", "t": "वैशंपायन उवाच ।"},
{"c": "4.16", "n": "1", "i": 20269, "v": "सा हता सूतपुत्रेण राजपुत्री समज्वलत् । वधं कृष्णा परीप्सन्ती सेनावाहस्य भामिनी । जगामावासमेवाथ तदा सा द्रुपदात्मजा ।।"},
{"c": "4.16", "n": "2", "i": 20270, "v": "कृत्वा शौचं यथान्यायं कृष्णा वै तनुमध्यमा । गात्राणि वाससी चैव प्रक्षाल्य सलिलेन सा ।।"},
{"c": "4.16", "n": "3", "i": 20271, "v": "चिन्तयामास रुदती तस्य दुःखस्य निर्णयम् । किं करोमि क्व गच्छामि कथं कार्यं भवेन्मम ।।"},
{"c": "4.16", "n": "4", "i": 20272, "v": "इत्येवं चिन्तयित्वा सा भीमं वै मनसागमत् । नान्यः कर्ता ऋते भीमान्ममाद्य मनसः प्रियम् ।।"},
{"c": "4.16", "n": "5", "i": 20273, "v": "तत उत्थाय रात्रौ सा विहाय शयनं स्वकम् । प्राद्रवन्नाथमिच्छन्ती कृष्णा नाथवती सती । दुःखेन महता युक्ता मानसेन मनस्विनी ।।"},
{"c": "4.16", "n": "6", "i": 20274, "v": "सा वै महानसे प्राप्य भीमसेनं शुचिस्मिता । सर्वश्वेतेव माहेयी वने जाता त्रिहायनी । उपातिष्ठत पाञ्चाली वाशितेव महागजम् ।।"},
{"c": "4.16", "n": "7", "i": 20275, "v": "सा लतेव महाशालं फुल्लं गोमतितीरजम् । बाहुभ्यां परिरभ्यैनं प्राबोधयदनिन्दिता । सिंहं सुप्तं वने दुर्गे मृगराजवधूरिव ।।"},
{"c": "4.16", "n": "8", "i": 20276, "v": "वीणेव मधुराभाषा गान्धारं साधु मूर्च्छिता । अभ्यभाषत पाञ्चाली भीमसेनमनिन्दिता ।।"},
{"c": "4.16", "n": "9", "i": 20277, "v": "उत्तिष्ठोत्तिष्ठ किं शेषे भीमसेन यथा मृतः । नामृतस्य हि पापीयान्भार्यामालभ्य जीवति ।।"},
{"c": "4.16", "n": "10", "i": 20278, "v": "तस्मिञ्जीवति पापिष्ठे सेनावाहे मम द्विषि । तत्कर्म कृतवत्यद्य कथं निद्रां निषेवसे ।।"},
{"c": "4.16", "n": "11", "i": 20279, "v": "स संप्रहाय शयनं राजपुत्र्या प्रबोधितः । उपातिष्ठत मेघाभः पर्यङ्के सोपसंग्रहे ।।"},
{"c": "4.16", "n": "12", "i": 20280, "v": "अथाब्रवीद्राजपुत्रीं कौरव्यो महिषीं प्रियाम् । केनास्यर्थेन संप्राप्ता त्वरितेव ममान्तिकम् ।।"},
{"c": "4.16", "n": "13", "i": 20281, "v": "न ते प्रकृतिमान्वर्णः कृशा पाण्डुश्च लक्ष्यसे । आचक्ष्व परिशेषेण सर्वं विद्यामहं यथा ।।"},
{"c": "4.16", "n": "14", "i": 20282, "v": "सुखं वा यदि वा दुःखं द्वेष्यं वा यदि वा प्रियम् । यथावत्सर्वमाचक्ष्व श्रुत्वा ज्ञास्यामि यत्परम् ।।"},
{"c": "4.16", "n": "15", "i": 20283, "v": "अहमेव हि ते कृष्णे विश्वास्यः सर्वकर्मसु । अहमापत्सु चापि त्वां मोक्षयामि पुनः पुनः ।।"},
{"c": "4.16", "n": "16", "i": 20284, "v": "शीघ्रमुक्त्वा यथाकामं यत्ते कार्यं विवक्षितम् । गच्छ वै शयनायैव पुरा नान्योऽवबुध्यते ।।"},
{"c": "4.17", "t": "द्रौपद्युवाच ।"},
{"c": "4.17", "n": "1", "i": 20285, "v": "अशोच्यं नु कुतस्तस्या यस्या भर्ता युधिष्ठिरः । जानन्सर्वाणि दुःखानि किं मां त्वं परिपृच्छसि ।।"},
{"c": "4.17", "n": "2", "i": 20286, "v": "यन्मां दासीप्रवादेन प्रातिकामी तदानयत् । सभायां पार्षदो मध्ये तन्मां दहति भारत ।।"},
{"c": "4.17", "n": "3", "i": 20287, "v": "पार्थिवस्य सुता नाम का नु जीवेत मादृशी । अनुभूय भृशं दुःखमन्यत्र द्रौपदीं प्रभो ।।"},
{"c": "4.17", "n": "4", "i": 20288, "v": "वनवासगतायाश्च सैन्धवेन दुरात्मना । परामर्शं द्वितीयं च सोढुमुत्सहते नु का ।।"},
{"c": "4.17", "n": "5", "i": 20289, "v": "मत्स्यराज्ञः समक्षं च तस्य धूर्तस्य पश्यतः । कीचकेन पदा स्पृष्टा का नु जीवेत मादृशी ।।"},
{"c": "4.17", "n": "6", "i": 20290, "v": "एवं बहुविधैः क्लेशैः क्लिश्यमानां च भारत । न मां जानासि कौन्तेय किं फलं जीवितेन मे ।।"},
{"c": "4.17", "n": "7", "i": 20291, "v": "योऽयं राज्ञो विराटस्य कीचको नाम भारत । सेनानीः पुरुषव्याघ्र स्यालः परमदुर्मतिः ।।"},
{"c": "4.17", "n": "8", "i": 20292, "v": "स मां सैरन्ध्रिवेषेण वसन्तीं राजवेश्मनि । नित्यमेवाह दुष्टात्मा भार्या मम भवेति वै ।।"},
{"c": "4.17", "n": "9", "i": 20293, "v": "तेनोपमन्त्र्यमाणाया वधार्हेण सपत्नहन् । कालेनेव फलं पक्वं हृदयं मे विदीर्यते ।।"},
{"c": "4.17", "n": "10", "i": 20294, "v": "भ्रातरं च विगर्हस्व ज्येष्ठं दुर्द्यूतदेविनम् । यस्यास्मि कर्मणा प्राप्ता दुःखमेतदनन्तकम् ।।"},
{"c": "4.17", "n": "11", "i": 20295, "v": "को हि राज्यं परित्यज्य सर्वस्वं चात्मना सह । प्रव्रज्यायैव दीव्येत विना दुर्द्यूतदेविनम् ।।"},
{"c": "4.17", "n": "12", "i": 20296, "v": "यदि निष्कसहस्रेण यच्चान्यत्सारवद्धनम् । सायंप्रातरदेविष्यदपि संवत्सरान्बहून् ।।"},
{"c": "4.17", "n": "13", "i": 20297, "v": "रुक्मं हिरण्यं वासांसि यानं युग्यमजाविकम् । अश्वाश्वतरसंघांश्च न जातु क्षयमावहेत् ।।"},
{"c": "4.17", "n": "14", "i": 20298, "v": "सोऽयं द्यूतप्रवादेन श्रिया प्रत्यवरोपितः । तूष्णीमास्ते यथा मूढः स्वानि कर्माणि चिन्तयन् ।।"},
{"c": "4.17", "n": "15", "i": 20299, "v": "दश नागसहस्राणि पद्मिनां हेममालिनाम् । यं यान्तमनुयान्तीह सोऽयं द्यूतेन जीवति ।।"},
{"c": "4.17", "n": "16", "i": 20300, "v": "तथा शतसहस्राणि नृणाममिततेजसाम् । उपासते महाराजमिन्द्रप्रस्थे युधिष्ठिरम् ।।"},
{"c": "4.17", "n": "17", "i": 20301, "v": "शतं दासीसहस्राणि यस्य नित्यं महानसे । पात्रीहस्तं दिवारात्रमतिथीन्भोजयन्त्युत ।।"},
{"c": "4.17", "n": "18", "i": 20302, "v": "एष निष्कसहस्राणि प्रदाय ददतां वरः । द्यूतजेन ह्यनर्थेन महता समुपावृतः ।।"},
{"c": "4.17", "n": "19", "i": 20303, "v": "एनं हि स्वरसंपन्ना बहवः सूतमागधाः । सायंप्रातरुपातिष्ठन्सुमृष्टमणिकुण्डलाः ।।"},
{"c": "4.17", "n": "20", "i": 20304, "v": "सहस्रमृषयो यस्य नित्यमासन्सभासदः । तपःश्रुतोपसंपन्नाः सर्वकामैरुपस्थिताः ।।"},
{"c": "4.17", "n": "21", "i": 20305, "v": "अन्धान्वृद्धांस्तथानाथान्सर्वान्राष्ट्रेषु दुर्गतान् । बिभर्त्यविमना नित्यमानृशंस्याद्युधिष्ठिरः ।।"},
{"c": "4.17", "n": "22", "i": 20306, "v": "स एष निरयं प्राप्तो मत्स्यस्य परिचारकः । सभायां देविता राज्ञः कङ्को ब्रूते युधिष्ठिरः ।।"},
{"c": "4.17", "n": "23", "i": 20307, "v": "इन्द्रप्रस्थे निवसतः समये यस्य पार्थिवाः । आसन्बलिभृतः सर्वे सोऽद्यान्यैर्भृतिमिच्छति ।।"},
{"c": "4.17", "n": "24", "i": 20308, "v": "पार्थिवाः पृथिवीपाला यस्यासन्वशवर्तिनः । स वशे विवशो राजा परेषामद्य वर्तते ।।"},
{"c": "4.17", "n": "25", "i": 20309, "v": "प्रताप्य पृथिवीं सर्वां रश्मिवानिव तेजसा । सोऽयं राज्ञो विराटस्य सभास्तारो युधिष्ठिरः ।।"},
{"c": "4.17", "n": "26", "i": 20310, "v": "यमुपासन्त राजानः सभायामृषिभिः सह । तमुपासीनमद्यान्यं पश्य पाण्डव पाण्डवम् ।।"},
{"c": "4.17", "n": "27", "i": 20311, "v": "अतदर्हं महाप्राज्ञं जीवितार्थेऽभिसंश्रितम् । दृष्ट्वा कस्य न दुःखं स्याद्धर्मात्मानं युधिष्ठिरम् ।।"},
{"c": "4.17", "n": "28", "i": 20312, "v": "उपास्ते स्म सभायां यं कृत्स्ना वीर वसुंधरा । तमुपासीनमद्यान्यं पश्य भारत भारतम् ।।"},
{"c": "4.17", "n": "29", "i": 20313, "v": "एवं बहुविधैर्दुःखैः पीड्यमानामनाथवत् । शोकसागरमध्यस्थां किं मां भीम न पश्यसि ।।"},
{"c": "4.18", "t": "द्रौपद्युवाच ।"},
{"c": "4.18", "n": "1", "i": 20314, "v": "इदं तु मे महद्दुःखं यत्प्रवक्ष्यामि भारत । न मेऽभ्यसूया कर्तव्या दुःखादेतद्ब्रवीम्यहम् ।।"},
{"c": "4.18", "n": "2", "i": 20315, "v": "शार्दूलैर्महिषैः सिंहैरागारे युध्यसे यदा । कैकेय्याः प्रेक्षमाणायास्तदा मे कश्मलो भवेत् ।।"},
{"c": "4.18", "n": "3", "i": 20316, "v": "प्रेक्षासमुत्थिता चापि कैकेयी ताः स्त्रियो वदेत् । प्रेक्ष्य मामनवद्याङ्गी कश्मलोपहतामिव ।।"},
{"c": "4.18", "n": "4", "i": 20317, "v": "स्नेहात्संवासजान्मन्ये सूदमेषा शुचिस्मिता । योध्यमानं महावीर्यैरिमं समनुशोचति ।।"},
{"c": "4.18", "n": "5", "i": 20318, "v": "कल्याणरूपा सैरन्ध्री बल्लवश्चातिसुन्दरः । स्त्रीणां च चित्तं दुर्ज्ञेयं युक्तरूपौ च मे मतौ ।।"},
{"c": "4.18", "n": "6", "i": 20319, "v": "सैरन्ध्री प्रियसंवासान्नित्यं करुणवेदिनी । अस्मिन्राजकुले चेमौ तुल्यकालनिवासिनौ ।।"},
{"c": "4.18", "n": "7", "i": 20320, "v": "इति ब्रुवाणा वाक्यानि सा मां नित्यमवेदयत् । क्रुध्यन्तीं मां च संप्रेक्ष्य समशङ्कत मां त्वयि ।।"},
{"c": "4.18", "n": "8", "i": 20321, "v": "तस्यां तथा ब्रुवत्यां तु दुःखं मां महदाविशत् । शोके यौधिष्ठिरे मग्ना नाहं जीवितुमुत्सहे ।।"},
{"c": "4.18", "n": "9", "i": 20322, "v": "यः सदेवान्मनुष्यांश्च सर्पांश्चैकरथोऽजयत् । सोऽयं राज्ञो विराटस्य कन्यानां नर्तको युवा ।।"},
{"c": "4.18", "n": "10", "i": 20323, "v": "योऽतर्पयदमेयात्मा खाण्डवे जातवेदसम् । सोऽन्तःपुरगतः पार्थः कूपेऽग्निरिव संवृतः ।।"},
{"c": "4.18", "n": "11", "i": 20324, "v": "यस्माद्भयममित्राणां सदैव पुरुषर्षभात् । स लोकपरिभूतेन वेषेणास्ते धनंजयः ।।"},
{"c": "4.18", "n": "12", "i": 20325, "v": "यस्य ज्यातलनिर्घोषात्समकम्पन्त शत्रवः । स्त्रियो गीतस्वनं तस्य मुदिताः पर्युपासते ।।"},
{"c": "4.18", "n": "13", "i": 20326, "v": "किरीटं सूर्यसंकाशं यस्य मूर्धनि शोभते । वेणीविकृतकेशान्तः सोऽयमद्य धनंजयः ।।"},
{"c": "4.18", "n": "14", "i": 20327, "v": "यस्मिन्नस्त्राणि दिव्यानि समस्तानि महात्मनि । आधारः सर्वविद्यानां स धारयति कुण्डले ।।"},
{"c": "4.18", "n": "15", "i": 20328, "v": "यं स्म राजसहस्राणि तेजसाप्रतिमानि वै । समरे नातिवर्तन्ते वेलामिव महार्णवः ।।"},
{"c": "4.18", "n": "16", "i": 20329, "v": "सोऽयं राज्ञो विराटस्य कन्यानां नर्तको युवा । आस्ते वेषप्रतिच्छन्नः कन्यानां परिचारकः ।।"},
{"c": "4.18", "n": "17", "i": 20330, "v": "यस्य स्म रथघोषेण समकम्पत मेदिनी । सपर्वतवना भीम सहस्थावरजङ्गमा ।।"},
{"c": "4.18", "n": "18", "i": 20331, "v": "यस्मिञ्जाते महाभागे कुन्त्याः शोको व्यनश्यत । स शोचयति मामद्य भीमसेन तवानुजः ।।"},
{"c": "4.18", "n": "19", "i": 20332, "v": "भूषितं तमलंकारैः कुण्डलैः परिहाटकैः । कम्बुपाणिनमायान्तं दृष्ट्वा सीदति मे मनः ।।"},
{"c": "4.18", "n": "20", "i": 20333, "v": "तं वेणीकृतकेशान्तं भीमधन्वानमर्जुनम् । कन्यापरिवृतं दृष्ट्वा भीम सीदति मे मनः ।।"},
{"c": "4.18", "n": "21", "i": 20334, "v": "यदा ह्येनं परिवृतं कन्याभिर्देवरूपिणम् । प्रभिन्नमिव मातङ्गं परिकीर्णं करेणुभिः ।।"},
{"c": "4.18", "n": "22", "i": 20335, "v": "मत्स्यमर्थपतिं पार्थं विराटं समुपस्थितम् । पश्यामि तूर्यमध्यस्थं दिशो नश्यन्ति मे तदा ।।"},
{"c": "4.18", "n": "23", "i": 20336, "v": "नूनमार्या न जानाति कृच्छ्रं प्राप्तं धनंजयम् । अजातशत्रुं कौरव्यं मग्नं दुर्द्यूतदेविनम् ।।"},
{"c": "4.18", "n": "24", "i": 20337, "v": "तथा दृष्ट्वा यवीयांसं सहदेवं युधां पतिम् । गोषु गोवेषमायान्तं पाण्डुभूतास्मि भारत ।।"},
{"c": "4.18", "n": "25", "i": 20338, "v": "सहदेवस्य वृत्तानि चिन्तयन्ती पुनः पुनः । न विन्दामि महाबाहो सहदेवस्य दुष्कृतम् । यस्मिन्नेवंविधं दुःखं प्राप्नुयात्सत्यविक्रमः ।।"},
{"c": "4.18", "n": "26", "i": 20339, "v": "दूयामि भरतश्रेष्ठ दृष्ट्वा ते भ्रातरं प्रियम् । गोषु गोवृषसंकाशं मत्स्येनाभिनिवेशितम् ।।"},
{"c": "4.18", "n": "27", "i": 20340, "v": "संरब्धं रक्तनेपथ्यं गोपालानां पुरोगमम् । विराटमभिनन्दन्तमथ मे भवति ज्वरः ।।"},
{"c": "4.18", "n": "28", "i": 20341, "v": "सहदेवं हि मे वीरं नित्यमार्या प्रशंसति । महाभिजनसंपन्नो वृत्तवाञ्शीलवानिति ।।"},
{"c": "4.18", "n": "29", "i": 20342, "v": "ह्रीनिषेधो मधुरवाग्धार्मिकश्च प्रियश्च मे । स तेऽरण्येषु बोद्धव्यो याज्ञसेनि क्षपास्वपि ।।"},
{"c": "4.18", "n": "30", "i": 20343, "v": "तं दृष्ट्वा व्यापृतं गोषु वत्सचर्मक्षपाशयम् । सहदेवं युधां श्रेष्ठं किं नु जीवामि पाण्डव ।।"},
{"c": "4.18", "n": "31", "i": 20344, "v": "यस्त्रिभिर्नित्यसंपन्नो रूपेणास्त्रेण मेधया । सोऽश्वबन्धो विराटस्य पश्य कालस्य पर्ययम् ।।"},
{"c": "4.18", "n": "32", "i": 20345, "v": "अभ्यकीर्यन्त वृन्दानि दामग्रन्थिमुदीक्षताम् । विनयन्तं जवेनाश्वान्महाराजस्य पश्यतः ।।"},
{"c": "4.18", "n": "33", "i": 20346, "v": "अपश्यमेनं श्रीमन्तं मत्स्यं भ्राजिष्णुमुत्तमम् । विराटमुपतिष्ठन्तं दर्शयन्तं च वाजिनः ।।"},
{"c": "4.18", "n": "34", "i": 20347, "v": "किं नु मां मन्यसे पार्थ सुखितेति परंतप । एवं दुःखशताविष्टा युधिष्ठिरनिमित्ततः ।।"},
{"c": "4.18", "n": "35", "i": 20348, "v": "अतः प्रतिविशिष्टानि दुःखान्यन्यानि भारत । वर्तन्ते मयि कौन्तेय वक्ष्यामि शृणु तान्यपि ।।"},
{"c": "4.18", "n": "36", "i": 20349, "v": "युष्मासु ध्रियमाणेषु दुःखानि विविधान्युत । शोषयन्ति शरीरं मे किं नु दुःखमतः परम् ।।"},
{"c": "4.19", "t": "द्रौपद्युवाच ।"},
{"c": "4.19", "n": "1", "i": 20350, "v": "अहं सैरन्ध्रिवेषेण चरन्ती राजवेश्मनि । शौचदास्मि सुदेष्णाया अक्षधूर्तस्य कारणात् ।।"},
{"c": "4.19", "n": "2", "i": 20351, "v": "विक्रियां पश्य मे तीव्रां राजपुत्र्याः परंतप । आसे कालमुपासीना सर्वं दुःखं किलार्तवत् ।।"},
{"c": "4.19", "n": "3", "i": 20352, "v": "अनित्या किल मर्त्यानामर्थसिद्धिर्जयाजयौ । इति कृत्वा प्रतीक्षामि भर्तॄणामुदयं पुनः ।।"},
{"c": "4.19", "n": "4", "i": 20353, "v": "य एव हेतुर्भवति पुरुषस्य जयावहः । पराजये च हेतुः स इति च प्रतिपालये ।।"},
{"c": "4.19", "n": "5", "i": 20354, "v": "दत्त्वा याचन्ति पुरुषा हत्वा वध्यन्ति चापरे । पातयित्वा च पात्यन्ते परैरिति च मे श्रुतम् ।।"},
{"c": "4.19", "n": "6", "i": 20355, "v": "न दैवस्यातिभारोऽस्ति न दैवस्यातिवर्तनम् । इति चाप्यागमं भूयो दैवस्य प्रतिपालये ।।"},
{"c": "4.19", "n": "7", "i": 20356, "v": "स्थितं पूर्वं जलं यत्र पुनस्तत्रैव तिष्ठति । इति पर्यायमिच्छन्ती प्रतीक्षाम्युदयं पुनः ।।"},
{"c": "4.19", "n": "8", "i": 20357, "v": "दैवेन किल यस्यार्थः सुनीतोऽपि विपद्यते । दैवस्य चागमे यत्नस्तेन कार्यो विजानता ।।"},
{"c": "4.19", "n": "9", "i": 20358, "v": "यत्तु मे वचनस्यास्य कथितस्य प्रयोजनम् । पृच्छ मां दुःखितां तत्त्वमपृष्टा वा ब्रवीमि ते ।।"},
{"c": "4.19", "n": "10", "i": 20359, "v": "महिषी पाण्डुपुत्राणां दुहिता द्रुपदस्य च । इमामवस्थां संप्राप्ता का मदन्या जिजीविषेत् ।।"},
{"c": "4.19", "n": "11", "i": 20360, "v": "कुरून्परिभवन्सर्वान्पाञ्चालानपि भारत । पाण्डवेयांश्च संप्राप्तो मम क्लेशो ह्यरिंदम ।।"},
{"c": "4.19", "n": "12", "i": 20361, "v": "भ्रातृभिः श्वशुरैः पुत्रैर्बहुभिः परवीरहन् । एवं समुदिता नारी का न्वन्या दुःखिता भवेत् ।।"},
{"c": "4.19", "n": "13", "i": 20362, "v": "नूनं हि बालया धातुर्मया वै विप्रियं कृतम् । यस्य प्रसादाद्दुर्नीतं प्राप्तास्मि भरतर्षभ ।।"},
{"c": "4.19", "n": "14", "i": 20363, "v": "वर्णावकाशमपि मे पश्य पाण्डव यादृशम् । यादृशो मे न तत्रासीद्दुःखे परमके तदा ।।"},
{"c": "4.19", "n": "15", "i": 20364, "v": "त्वमेव भीम जानीषे यन्मे पार्थ सुखं पुरा । साहं दासत्वमापन्ना न शान्तिमवशा लभे ।।"},
{"c": "4.19", "n": "16", "i": 20365, "v": "नादैविकमिदं मन्ये यत्र पार्थो धनंजयः । भीमधन्वा महाबाहुरास्ते शान्त इवानलः ।।"},
{"c": "4.19", "n": "17", "i": 20366, "v": "अशक्या वेदितुं पार्थ प्राणिनां वै गतिर्नरैः । विनिपातमिमं मन्ये युष्माकमविचिन्तितम् ।।"},
{"c": "4.19", "n": "18", "i": 20367, "v": "यस्या मम मुखप्रेक्षा यूयमिन्द्रसमाः सदा । सा प्रेक्षे मुखमन्यासामवराणां वरा सती ।।"},
{"c": "4.19", "n": "19", "i": 20368, "v": "पश्य पाण्डव मेऽवस्थां यथा नार्हामि वै तथा । युष्मासु ध्रियमाणेषु पश्य कालस्य पर्ययम् ।।"},
{"c": "4.19", "n": "20", "i": 20369, "v": "यस्याः सागरपर्यन्ता पृथिवी वशवर्तिनी । आसीत्साद्य सुदेष्णाया भीताहं वशवर्तिनी ।।"},
{"c": "4.19", "n": "21", "i": 20370, "v": "यस्याः पुरःसरा आसन्पृष्ठतश्चानुगामिनः । साहमद्य सुदेष्णायाः पुरः पश्चाच्च गामिनी । इदं तु दुःखं कौन्तेय ममासह्यं निबोध तत् ।।"},
{"c": "4.19", "n": "22", "i": 20371, "v": "या न जातु स्वयं पिंषे गात्रोद्वर्तनमात्मनः । अन्यत्र कुन्त्या भद्रं ते साद्य पिंषामि चन्दनम् । पश्य कौन्तेय पाणी मे नैवं यौ भवतः पुरा ।।"},
{"c": "4.19", "t": "वैशंपायन उवाच ।"},
{"c": "4.19", "n": "23", "i": 20372, "v": "इत्यस्य दर्शयामास किणबद्धौ करावुभौ ।।"},
{"c": "4.19", "t": "द्रौपद्युवाच ।"},
{"c": "4.19", "n": "24", "i": 20373, "v": "बिभेमि कुन्त्या या नाहं युष्माकं वा कदाचन । साद्याग्रतो विराटस्य भीता तिष्ठामि किंकरी ।।"},
{"c": "4.19", "n": "25", "i": 20374, "v": "किं नु वक्ष्यति सम्राण्मां वर्णकः सुकृतो न वा । नान्यपिष्टं हि मत्स्यस्य चन्दनं किल रोचते ।।"},
{"c": "4.19", "t": "वैशंपायन उवाच ।"},
{"c": "4.19", "n": "26", "i": 20375, "v": "सा कीर्तयन्ती दुःखानि भीमसेनस्य भामिनी । रुरोद शनकैः कृष्णा भीमसेनमुदीक्षती ।।"},
{"c": "4.19", "n": "27", "i": 20376, "v": "सा बाष्पकलया वाचा निःश्वसन्ती पुनः पुनः । हृदयं भीमसेनस्य घट्टयन्तीदमब्रवीत् ।।"},
{"c": "4.19", "n": "28", "i": 20377, "v": "नाल्पं कृतं मया भीम देवानां किल्बिषं पुरा । अभाग्या यत्तु जीवामि मर्तव्ये सति पाण्डव ।।"},
{"c": "4.19", "n": "29", "i": 20378, "v": "ततस्तस्याः करौ शूनौ किणबद्धौ वृकोदरः । मुखमानीय वेपन्त्या रुरोद परवीरहा ।।"},
{"c": "4.19", "n": "30", "i": 20379, "v": "तौ गृहीत्वा च कौन्तेयो बाष्पमुत्सृज्य वीर्यवान् । ततः परमदुःखार्त इदं वचनमब्रवीत् ।।"},
{"c": "4.20", "t": "भीमसेन उवाच ।"},
{"c": "4.20", "n": "1", "i": 20380, "v": "धिगस्तु मे बाहुबलं गाण्डीवं फल्गुनस्य च । यत्ते रक्तौ पुरा भूत्वा पाणी कृतकिणावुभौ ।।"},
{"c": "4.20", "n": "2", "i": 20381, "v": "सभायां स्म विराटस्य करोमि कदनं महत् । तत्र मां धर्मराजस्तु कटाक्षेण न्यवारयत् । तदहं तस्य विज्ञाय स्थित एवास्मि भामिनि ।।"},
{"c": "4.20", "n": "3", "i": 20382, "v": "यच्च राष्ट्रात्प्रच्यवनं कुरूणामवधश्च यः । सुयोधनस्य कर्णस्य शकुनेः सौबलस्य च ।।"},
{"c": "4.20", "n": "4", "i": 20383, "v": "दुःशासनस्य पापस्य यन्मया न हृतं शिरः । तन्मे दहति कल्याणि हृदि शल्यमिवार्पितम् । मा धर्मं जहि सुश्रोणि क्रोधं जहि महामते ।।"},
{"c": "4.20", "n": "5", "i": 20384, "v": "इमं च समुपालम्भं त्वत्तो राजा युधिष्ठिरः । शृणुयाद्यदि कल्याणि कृत्स्नं जह्यात्स जीवितम् ।।"},
{"c": "4.20", "n": "6", "i": 20385, "v": "धनंजयो वा सुश्रोणि यमौ वा तनुमध्यमे । लोकान्तरगतेष्वेषु नाहं शक्ष्यामि जीवितुम् ।।"},
{"c": "4.20", "n": "7", "i": 20386, "v": "सुकन्या नाम शार्याती भार्गवं च्यवनं वने । वल्मीकभूतं शाम्यन्तमन्वपद्यत भामिनी ।।"},
{"c": "4.20", "n": "8", "i": 20387, "v": "नाडायनी चेन्द्रसेना रूपेण यदि ते श्रुता । पतिमन्वचरद्वृद्धं पुरा वर्षसहस्रिणम् ।।"},
{"c": "4.20", "n": "9", "i": 20388, "v": "दुहिता जनकस्यापि वैदेही यदि ते श्रुता । पतिमन्वचरत्सीता महारण्यनिवासिनम् ।।"},
{"c": "4.20", "n": "10", "i": 20389, "v": "रक्षसा निग्रहं प्राप्य रामस्य महिषी प्रिया । क्लिश्यमानापि सुश्रोणी राममेवान्वपद्यत ।।"},
{"c": "4.20", "n": "11", "i": 20390, "v": "लोपामुद्रा तथा भीरु वयोरूपसमन्विता । अगस्त्यमन्वयाद्धित्वा कामान्सर्वानमानुषान् ।।"},
{"c": "4.20", "n": "12", "i": 20391, "v": "यथैताः कीर्तिता नार्यो रूपवत्यः पतिव्रताः । तथा त्वमपि कल्याणि सर्वैः समुदिता गुणैः ।।"},
{"c": "4.20", "n": "13", "i": 20392, "v": "मादीर्घं क्षम कालं त्वं मासमध्यर्धसंमितम् । पूर्णे त्रयोदशे वर्षे राज्ञो राज्ञी भविष्यसि ।।"},
{"c": "4.20", "t": "द्रौपद्युवाच ।"},
{"c": "4.20", "n": "14", "i": 20393, "v": "आर्तयैतन्मया भीम कृतं बाष्पविमोक्षणम् । अपारयन्त्या दुःखानि न राजानमुपालभे ।।"},
{"c": "4.20", "n": "15", "i": 20394, "v": "विमुक्तेन व्यतीतेन भीमसेन महाबल । प्रत्युपस्थितकालस्य कार्यस्यानन्तरो भव ।।"},
{"c": "4.20", "n": "16", "i": 20395, "v": "ममेह भीम कैकेयी रूपाभिभवशङ्कया । नित्यमुद्विजते राजा कथं नेयादिमामिति ।।"},
{"c": "4.20", "n": "17", "i": 20396, "v": "तस्या विदित्वा तं भावं स्वयं चानृतदर्शनः । कीचकोऽयं सुदुष्टात्मा सदा प्रार्थयते हि माम् ।।"},
{"c": "4.20", "n": "18", "i": 20397, "v": "तमहं कुपिता भीम पुनः कोपं नियम्य च । अब्रुवं कामसंमूढमात्मानं रक्ष कीचक ।।"},
{"c": "4.20", "n": "19", "i": 20398, "v": "गन्धर्वाणामहं भार्या पञ्चानां महिषी प्रिया । ते त्वां निहन्युर्दुर्धर्षाः शूराः साहसकारिणः ।।"},
{"c": "4.20", "n": "20", "i": 20399, "v": "एवमुक्तः स दुष्टात्मा कीचकः प्रत्युवाच ह । नाहं बिभेमि सैरन्ध्रि गन्धर्वाणां शुचिस्मिते ।।"},
{"c": "4.20", "n": "21", "i": 20400, "v": "शतं सहस्रमपि वा गन्धर्वाणामहं रणे । समागतं हनिष्यामि त्वं भीरु कुरु मे क्षणम् ।।"},
{"c": "4.20", "n": "22", "i": 20401, "v": "इत्युक्ते चाब्रुवं सूतं कामातुरमहं पुनः । न त्वं प्रतिबलस्तेषां गन्धर्वाणां यशस्विनाम् ।।"},
{"c": "4.20", "n": "23", "i": 20402, "v": "धर्मे स्थितास्मि सततं कुलशीलसमन्विता । नेच्छामि कंचिद्वध्यन्तं तेन जीवसि कीचक ।।"},
{"c": "4.20", "n": "24", "i": 20403, "v": "एवमुक्तः स दुष्टात्मा प्रहस्य स्वनवत्तदा । न तिष्ठति स्म सन्मार्गे न च धर्मं बुभूषति ।।"},
{"c": "4.20", "n": "25", "i": 20404, "v": "पापात्मा पापभावश्च कामरागवशानुगः । अविनीतश्च दुष्टात्मा प्रत्याख्यातः पुनः पुनः । दर्शने दर्शने हन्यात्तथा जह्यां च जीवितम् ।।"},
{"c": "4.20", "n": "26", "i": 20405, "v": "तद्धर्मे यतमानानां महान्धर्मो नशिष्यति । समयं रक्षमाणानां भार्या वो न भविष्यति ।।"},
{"c": "4.20", "n": "27", "i": 20406, "v": "भार्यायां रक्ष्यमाणायां प्रजा भवति रक्षिता । प्रजायां रक्ष्यमाणायामात्मा भवति रक्षितः ।।"},
{"c": "4.20", "n": "28", "i": 20407, "v": "वदतां वर्णधर्मांश्च ब्राह्मणानां हि मे श्रुतम् । क्षत्रियस्य सदा धर्मो नान्यः शत्रुनिबर्हणात् ।।"},
{"c": "4.20", "n": "29", "i": 20408, "v": "पश्यतो धर्मराजस्य कीचको मां पदावधीत् । तव चैव समक्षं वै भीमसेन महाबल ।।"},
{"c": "4.20", "n": "30", "i": 20409, "v": "त्वया ह्यहं परित्राता तस्माद्घोराज्जटासुरात् । जयद्रथं तथैव त्वमजैषीर्भ्रातृभिः सह ।।"},
{"c": "4.20", "n": "31", "i": 20410, "v": "जहीममपि पापं त्वं योऽयं मामवमन्यते । कीचको राजवाल्लभ्याच्छोककृन्मम भारत ।।"},
{"c": "4.20", "n": "32", "i": 20411, "v": "तमेवं कामसंमत्तं भिन्धि कुम्भमिवाश्मनि । यो निमित्तमनर्थानां बहूनां मम भारत ।।"},
{"c": "4.20", "n": "33", "i": 20412, "v": "तं चेज्जीवन्तमादित्यः प्रातरभ्युदयिष्यति । विषमालोड्य पास्यामि मा कीचकवशं गमम् । श्रेयो हि मरणं मह्यं भीमसेन तवाग्रतः ।।"},
{"c": "4.20", "t": "वैशंपायन उवाच ।"},
{"c": "4.20", "n": "34", "i": 20413, "v": "इत्युक्त्वा प्रारुदत्कृष्णा भीमस्योरः समाश्रिता । भीमश्च तां परिष्वज्य महत्सान्त्वं प्रयुज्य च । कीचकं मनसागच्छत्सृक्किणी परिसंलिहन् ।।"},
{"c": "4.21", "t": "भीमसेन उवाच ।"},
{"c": "4.21", "n": "1", "i": 20414, "v": "तथा भद्रे करिष्यामि यथा त्वं भीरु भाषसे । अद्य तं सूदयिष्यामि कीचकं सहबान्धवम् ।।"},
{"c": "4.21", "n": "2", "i": 20415, "v": "अस्याः प्रदोषे शर्वर्याः कुरुष्वानेन संगमम् । दुःखं शोकं च निर्धूय याज्ञसेनि शुचिस्मिते ।।"},
{"c": "4.21", "n": "3", "i": 20416, "v": "यैषा नर्तनशाला वै मत्स्यराजेन कारिता । दिवात्र कन्या नृत्यन्ति रात्रौ यान्ति यथागृहम् ।।"},
{"c": "4.21", "n": "4", "i": 20417, "v": "तत्रास्ति शयनं भीरु दृढाङ्गं सुप्रतिष्ठितम् । तत्रास्य दर्शयिष्यामि पूर्वप्रेतान्पितामहान् ।।"},
{"c": "4.21", "n": "5", "i": 20418, "v": "यथा च त्वां न पश्येयुः कुर्वाणां तेन संविदम् । कुर्यास्तथा त्वं कल्याणि यथा संनिहितो भवेत् ।।"},
{"c": "4.21", "t": "वैशंपायन उवाच ।"},
{"c": "4.21", "n": "6", "i": 20419, "v": "तथा तौ कथयित्वा तु बाष्पमुत्सृज्य दुःखितौ । रात्रिशेषं तदत्युग्रं धारयामासतुर्हृदा ।।"},
{"c": "4.21", "n": "7", "i": 20420, "v": "तस्यां रात्र्यां व्यतीतायां प्रातरुत्थाय कीचकः । गत्वा राजकुलायैव द्रौपदीमिदमब्रवीत् ।।"},
{"c": "4.21", "n": "8", "i": 20421, "v": "सभायां पश्यतो राज्ञः पातयित्वा पदाहनम् । न चैवालभथास्त्राणमभिपन्ना बलीयसा ।।"},
{"c": "4.21", "n": "9", "i": 20422, "v": "प्रवादेन हि मत्स्यानां राजा नाम्नायमुच्यते । अहमेव हि मत्स्यानां राजा वै वाहिनीपतिः ।।"},
{"c": "4.21", "n": "10", "i": 20423, "v": "सा सुखं प्रतिपद्यस्व दासो भीरु भवामि ते । अह्नाय तव सुश्रोणि शतं निष्कान्ददाम्यहम् ।।"},
{"c": "4.21", "n": "11", "i": 20424, "v": "दासीशतं च ते दद्यां दासानामपि चापरम् । रथं चाश्वतरीयुक्तमस्तु नौ भीरु संगमः ।।"},
{"c": "4.21", "t": "द्रौपद्युवाच ।"},
{"c": "4.21", "n": "12", "i": 20425, "v": "एकं मे समयं त्वद्य प्रतिपद्यस्व कीचक । न त्वां सखा वा भ्राता वा जानीयात्संगतं मया ।।"},
{"c": "4.21", "n": "13", "i": 20426, "v": "अवबोधाद्धि भीतास्मि गन्धर्वाणां यशस्विनाम् । एवं मे प्रतिजानीहि ततोऽहं वशगा तव ।।"},
{"c": "4.21", "t": "कीचक उवाच ।"},
{"c": "4.21", "n": "14", "i": 20427, "v": "एवमेतत्करिष्यामि यथा सुश्रोणि भाषसे । एको भद्रे गमिष्यामि शून्यमावसथं तव ।।"},
{"c": "4.21", "n": "15", "i": 20428, "v": "समागमार्थं रम्भोरु त्वया मदनमोहितः । यथा त्वां नावभोत्स्यन्ति गन्धर्वाः सूर्यवर्चसः ।।"},
{"c": "4.21", "t": "द्रौपद्युवाच ।"},
{"c": "4.21", "n": "16", "i": 20429, "v": "यदिदं नर्तनागारं मत्स्यराजेन कारितम् । दिवात्र कन्या नृत्यन्ति रात्रौ यान्ति यथागृहम् ।।"},
{"c": "4.21", "n": "17", "i": 20430, "v": "तमिस्रे तत्र गच्छेथा गन्धर्वास्तन्न जानते । तत्र दोषः परिहृतो भविष्यति न संशयः ।।"},
{"c": "4.21", "t": "वैशंपायन उवाच ।"},
{"c": "4.21", "n": "18", "i": 20431, "v": "तमर्थं प्रतिजल्पन्त्याः कृष्णायाः कीचकेन ह । दिवसार्धं समभवन्मासेनैव समं नृप ।।"},
{"c": "4.21", "n": "19", "i": 20432, "v": "कीचकोऽथ गृहं गत्वा भृशं हर्षपरिप्लुतः । सैरन्ध्रीरूपिणं मूढो मृत्युं तं नावबुद्धवान् ।।"},
{"c": "4.21", "n": "20", "i": 20433, "v": "गन्धाभरणमाल्येषु व्यासक्तः स विशेषतः । अलंचकार सोऽऽत्मानं सत्वरः काममोहितः ।।"},
{"c": "4.21", "n": "21", "i": 20434, "v": "तस्य तत्कुर्वतः कर्म कालो दीर्घ इवाभवत् । अनुचिन्तयतश्चापि तामेवायतलोचनाम् ।।"},
{"c": "4.21", "n": "22", "i": 20435, "v": "आसीदभ्यधिका चास्य श्रीः श्रियं प्रमुमुक्षतः । निर्वाणकाले दीपस्य वर्तीमिव दिधक्षतः ।।"},
{"c": "4.21", "n": "23", "i": 20436, "v": "कृतसंप्रत्ययस्तत्र कीचकः काममोहितः । नाजानाद्दिवसं यान्तं चिन्तयानः समागमम् ।।"},
{"c": "4.21", "n": "24", "i": 20437, "v": "ततस्तु द्रौपदी गत्वा तदा भीमं महानसे । उपातिष्ठत कल्याणी कौरव्यं पतिमन्तिकात् ।।"},
{"c": "4.21", "n": "25", "i": 20438, "v": "तमुवाच सुकेशान्ता कीचकस्य मया कृतः । संगमो नर्तनागारे यथावोचः परंतप ।।"},
{"c": "4.21", "n": "26", "i": 20439, "v": "शून्यं स नर्तनागारमागमिष्यति कीचकः । एको निशि महाबाहो कीचकं तं निषूदय ।।"},
{"c": "4.21", "n": "27", "i": 20440, "v": "तं सूतपुत्रं कौन्तेय कीचकं मददर्पितम् । गत्वा त्वं नर्तनागारं निर्जीवं कुरु पाण्डव ।।"},
{"c": "4.21", "n": "28", "i": 20441, "v": "दर्पाच्च सूतपुत्रोऽसौ गन्धर्वानवमन्यते । तं त्वं प्रहरतां श्रेष्ठ नडं नाग इवोद्धर ।।"},
{"c": "4.21", "n": "29", "i": 20442, "v": "अश्रु दुःखाभिभूताया मम मार्जस्व भारत । आत्मनश्चैव भद्रं ते कुरु मानं कुलस्य च ।।"},
{"c": "4.21", "t": "भीमसेन उवाच ।"},
{"c": "4.21", "n": "30", "i": 20443, "v": "स्वागतं ते वरारोहे यन्मा वेदयसे प्रियम् । न ह्यस्य कंचिदिच्छामि सहायं वरवर्णिनि ।।"},
{"c": "4.21", "n": "31", "i": 20444, "v": "या मे प्रीतिस्त्वयाख्याता कीचकस्य समागमे । हत्वा हिडिम्बं सा प्रीतिर्ममासीद्वरवर्णिनि ।।"},
{"c": "4.21", "n": "32", "i": 20445, "v": "सत्यं भ्रातॄंश्च धर्मं च पुरस्कृत्य ब्रवीमि ते । कीचकं निहनिष्यामि वृत्रं देवपतिर्यथा ।।"},
{"c": "4.21", "n": "33", "i": 20446, "v": "तं गह्वरे प्रकाशे वा पोथयिष्यामि कीचकम् । अथ चेदवभोत्स्यन्ति हंस्ये मत्स्यानपि ध्रुवम् ।।"},
{"c": "4.21", "n": "34", "i": 20447, "v": "ततो दुर्योधनं हत्वा प्रतिपत्स्ये वसुंधराम् । कामं मत्स्यमुपास्तां हि कुन्तीपुत्रो युधिष्ठिरः ।।"},
{"c": "4.21", "t": "द्रौपद्युवाच ।"},
{"c": "4.21", "n": "35", "i": 20448, "v": "यथा न संत्यजेथास्त्वं सत्यं वै मत्कृते विभो । निगूढस्त्वं तथा वीर कीचकं विनिपातय ।।"},
{"c": "4.21", "t": "भीमसेन उवाच ।"},
{"c": "4.21", "n": "36", "i": 20449, "v": "एवमेतत्करिष्यामि यथा त्वं भीरु भाषसे । अदृश्यमानस्तस्याद्य तमस्विन्यामनिन्दिते ।।"},
{"c": "4.21", "n": "37", "i": 20450, "v": "नागो बिल्वमिवाक्रम्य पोथयिष्याम्यहं शिरः । अलभ्यामिच्छतस्तस्य कीचकस्य दुरात्मनः ।।"},
{"c": "4.21", "t": "वैशंपायन उवाच ।"},
{"c": "4.21", "n": "38", "i": 20451, "v": "भीमोऽथ प्रथमं गत्वा रात्रौ छन्न उपाविशत् । मृगं हरिरिवादृश्यः प्रत्याकाङ्क्षत्स कीचकम् ।।"},
{"c": "4.21", "n": "39", "i": 20452, "v": "कीचकश्चाप्यलंकृत्य यथाकाममुपाव्रजत् । तां वेलां नर्तनागारे पाञ्चालीसंगमाशया ।।"},
{"c": "4.21", "n": "40", "i": 20453, "v": "मन्यमानः स संकेतमागारं प्राविशच्च तम् । प्रविश्य च स तद्वेश्म तमसा संवृतं महत् ।।"},
{"c": "4.21", "n": "41", "i": 20454, "v": "पूर्वागतं ततस्तत्र भीममप्रतिमौजसम् । एकान्तमास्थितं चैनमाससाद सुदुर्मतिः ।।"},
{"c": "4.21", "n": "42", "i": 20455, "v": "शयानं शयने तत्र मृत्युं सूतः परामृशत् । जाज्वल्यमानं कोपेन कृष्णाधर्षणजेन ह ।।"},
{"c": "4.21", "n": "43", "i": 20456, "v": "उपसंगम्य चैवैनं कीचकः काममोहितः । हर्षोन्मथितचित्तात्मा स्मयमानोऽभ्यभाषत ।।"},
{"c": "4.21", "n": "44", "i": 20457, "v": "प्रापितं ते मया वित्तं बहुरूपमनन्तकम् । तत्सर्वं त्वां समुद्दिश्य सहसा समुपागतः ।।"},
{"c": "4.21", "n": "45", "i": 20458, "v": "नाकस्मान्मां प्रशंसन्ति सदा गृहगताः स्त्रियः । सुवासा दर्शनीयश्च नान्योऽस्ति त्वादृशः पुमान् ।।"},
{"c": "4.21", "t": "भीमसेन उवाच ।"},
{"c": "4.21", "n": "46", "i": 20459, "v": "दिष्ट्या त्वं दर्शनीयोऽसि दिष्ट्यात्मानं प्रशंससि । ईदृशस्तु त्वया स्पर्शः स्पृष्टपूर्वो न कर्हिचित् ।।"},
{"c": "4.21", "t": "वैशंपायन उवाच ।"},
{"c": "4.21", "n": "47", "i": 20460, "v": "इत्युक्त्वा तं महाबाहुर्भीमो भीमपराक्रमः । समुत्पत्य च कौन्तेयः प्रहस्य च नराधमम् । भीमो जग्राह केशेषु माल्यवत्सु सुगन्धिषु ।।"},
{"c": "4.21", "n": "48", "i": 20461, "v": "स केशेषु परामृष्टो बलेन बलिनां वरः । आक्षिप्य केशान्वेगेन बाह्वोर्जग्राह पाण्डवम् ।।"},
{"c": "4.21", "n": "49", "i": 20462, "v": "बाहुयुद्धं तयोरासीत्क्रुद्धयोर्नरसिंहयोः । वसन्ते वाशिताहेतोर्बलवद्गजयोरिव ।।"},
{"c": "4.21", "n": "50", "i": 20463, "v": "ईषदागलितं चापि क्रोधाच्चलपदं स्थितम् । कीचको बलवान्भीमं जानुभ्यामाक्षिपद्भुवि ।।"},
{"c": "4.21", "n": "51", "i": 20464, "v": "पातितो भुवि भीमस्तु कीचकेन बलीयसा । उत्पपाताथ वेगेन दण्डाहत इवोरगः ।।"},
{"c": "4.21", "n": "52", "i": 20465, "v": "स्पर्धया च बलोन्मत्तौ तावुभौ सूतपाण्डवौ । निशीथे पर्यकर्षेतां बलिनौ निशि निर्जने ।।"},
{"c": "4.21", "n": "53", "i": 20466, "v": "ततस्तद्भवनश्रेष्ठं प्राकम्पत मुहुर्मुहुः । बलवच्चापि संक्रुद्धावन्योन्यं तावगर्जताम् ।।"},
{"c": "4.21", "n": "54", "i": 20467, "v": "तलाभ्यां तु स भीमेन वक्षस्यभिहतो बली । कीचको रोषसंतप्तः पदान्न चलितः पदम् ।।"},
{"c": "4.21", "n": "55", "i": 20468, "v": "मुहूर्तं तु स तं वेगं सहित्वा भुवि दुःसहम् । बलादहीयत तदा सूतो भीमबलार्दितः ।।"},
{"c": "4.21", "n": "56", "i": 20469, "v": "तं हीयमानं विज्ञाय भीमसेनो महाबलः । वक्षस्यानीय वेगेन ममन्थैनं विचेतसम् ।।"},
{"c": "4.21", "n": "57", "i": 20470, "v": "क्रोधाविष्टो विनिःश्वस्य पुनश्चैनं वृकोदरः । जग्राह जयतां श्रेष्ठः केशेष्वेव तदा भृशम् ।।"},
{"c": "4.21", "n": "58", "i": 20471, "v": "गृहीत्वा कीचकं भीमो विरुराव महाबलः । शार्दूलः पिशिताकाङ्क्षी गृहीत्वेव महामृगम् ।।"},
{"c": "4.21", "n": "59", "i": 20472, "v": "तस्य पादौ च पाणी च शिरो ग्रीवां च सर्वशः । काये प्रवेशयामास पशोरिव पिनाकधृक् ।।"},
{"c": "4.21", "n": "60", "i": 20473, "v": "तं संमथितसर्वाङ्गं मांसपिण्डोपमं कृतम् । कृष्णायै दर्शयामास भीमसेनो महाबलः ।।"},
{"c": "4.21", "n": "61", "i": 20474, "v": "उवाच च महातेजा द्रौपदीं पाण्डुनन्दनः । पश्यैनमेहि पाञ्चालि कामुकोऽयं यथा कृतः ।।"},
{"c": "4.21", "n": "62", "i": 20475, "v": "तथा स कीचकं हत्वा गत्वा रोषस्य वै शमम् । आमन्त्र्य द्रौपदीं कृष्णां क्षिप्रमायान्महानसम् ।।"},
{"c": "4.21", "n": "63", "i": 20476, "v": "कीचकं घातयित्वा तु द्रौपदी योषितां वरा । प्रहृष्टा गतसंतापा सभापालानुवाच ह ।।"},
{"c": "4.21", "n": "64", "i": 20477, "v": "कीचकोऽयं हतः शेते गन्धर्वैः पतिभिर्मम । परस्त्रीकामसंमत्तः समागच्छत पश्यत ।।"},
{"c": "4.21", "n": "65", "i": 20478, "v": "तच्छ्रुत्वा भाषितं तस्या नर्तनागाररक्षिणः । सहसैव समाजग्मुरादायोल्काः सहस्रशः ।।"},
{"c": "4.21", "n": "66", "i": 20479, "v": "ततो गत्वाथ तद्वेश्म कीचकं विनिपातितम् । गतासुं ददृशुर्भूमौ रुधिरेण समुक्षितम् ।।"},
{"c": "4.21", "n": "67", "i": 20480, "v": "क्वास्य ग्रीवा क्व चरणौ क्व पाणी क्व शिरस्तथा । इति स्म तं परीक्षन्ते गन्धर्वेण हतं तदा ।।"},
{"c": "4.22", "t": "वैशंपायन उवाच ।"},
{"c": "4.22", "n": "1", "i": 20481, "v": "तस्मिन्काले समागम्य सर्वे तत्रास्य बान्धवाः । रुरुदुः कीचकं दृष्ट्वा परिवार्य समन्ततः ।।"},
{"c": "4.22", "n": "2", "i": 20482, "v": "सर्वे संहृष्टरोमाणः संत्रस्ताः प्रेक्ष्य कीचकम् । तथा सर्वाङ्गसंभुग्नं कूर्मं स्थल इवोद्धृतम् ।।"},
{"c": "4.22", "n": "3", "i": 20483, "v": "पोथितं भीमसेनेन तमिन्द्रेणेव दानवम् । संस्कारयितुमिच्छन्तो बहिर्नेतुं प्रचक्रमुः ।।"},
{"c": "4.22", "n": "4", "i": 20484, "v": "ददृशुस्ते ततः कृष्णां सूतपुत्राः समागताः । अदूरादनवद्याङ्गीं स्तम्भमालिङ्ग्य तिष्ठतीम् ।।"},
{"c": "4.22", "n": "5", "i": 20485, "v": "समवेतेषु सूतेषु तानुवाचोपकीचकः । हन्यतां शीघ्रमसती यत्कृते कीचको हतः ।।"},
{"c": "4.22", "n": "6", "i": 20486, "v": "अथ वा नेह हन्तव्या दह्यतां कामिना सह । मृतस्यापि प्रियं कार्यं सूतपुत्रस्य सर्वथा ।।"},
{"c": "4.22", "n": "7", "i": 20487, "v": "ततो विराटमूचुस्ते कीचकोऽस्याः कृते हतः । सहाद्यानेन दह्येत तदनुज्ञातुमर्हसि ।।"},
{"c": "4.22", "n": "8", "i": 20488, "v": "पराक्रमं तु सूतानां मत्वा राजान्वमोदत । सैरन्ध्र्याः सूतपुत्रेण सह दाहं विशां पते ।।"},
{"c": "4.22", "n": "9", "i": 20489, "v": "तां समासाद्य वित्रस्तां कृष्णां कमललोचनाम् । मोमुह्यमानां ते तत्र जगृहुः कीचका भृशम् ।।"},
{"c": "4.22", "n": "10", "i": 20490, "v": "ततस्तु तां समारोप्य निबध्य च सुमध्यमाम् । जग्मुरुद्यम्य ते सर्वे श्मशानमभितस्तदा ।।"},
{"c": "4.22", "n": "11", "i": 20491, "v": "ह्रियमाणा तु सा राजन्सूतपुत्रैरनिन्दिता । प्राक्रोशन्नाथमिच्छन्ती कृष्णा नाथवती सती ।।"},
{"c": "4.22", "t": "द्रौपद्युवाच ।"},
{"c": "4.22", "n": "12", "i": 20492, "v": "जयो जयन्तो विजयो जयत्सेनो जयद्बलः । ते मे वाचं विजानन्तु सूतपुत्रा नयन्ति माम् ।।"},
{"c": "4.22", "n": "13", "i": 20493, "v": "येषां ज्यातलनिर्घोषो विस्फूर्जितमिवाशनेः । व्यश्रूयत महायुद्धे भीमघोषस्तरस्विनाम् ।।"},
{"c": "4.22", "n": "14", "i": 20494, "v": "रथघोषश्च बलवान्गन्धर्वाणां यशस्विनाम् । ते मे वाचं विजानन्तु सूतपुत्रा नयन्ति माम् ।।"},
{"c": "4.22", "t": "वैशंपायन उवाच ।"},
{"c": "4.22", "n": "15", "i": 20495, "v": "तस्यास्ताः कृपणा वाचः कृष्णायाः परिदेविताः । श्रुत्वैवाभ्यपतद्भीमः शयनादविचारयन् ।।"},
{"c": "4.22", "t": "भीमसेन उवाच ।"},
{"c": "4.22", "n": "16", "i": 20496, "v": "अहं शृणोमि ते वाचं त्वया सैरन्ध्रि भाषिताम् । तस्मात्ते सूतपुत्रेभ्यो न भयं भीरु विद्यते ।।"},
{"c": "4.22", "t": "वैशंपायन उवाच ।"},
{"c": "4.22", "n": "17", "i": 20497, "v": "इत्युक्त्वा स महाबाहुर्विजजृम्भे जिघांसया । ततः स व्यायतं कृत्वा वेषं विपरिवर्त्य च । अद्वारेणाभ्यवस्कन्द्य निर्जगाम बहिस्तदा ।।"},
{"c": "4.22", "n": "18", "i": 20498, "v": "स भीमसेनः प्राकारादारुज्य तरसा द्रुमम् । श्मशानाभिमुखः प्रायाद्यत्र ते कीचका गताः ।।"},
{"c": "4.22", "n": "19", "i": 20499, "v": "स तं वृक्षं दशव्यामं सस्कन्धविटपं बली । प्रगृह्याभ्यद्रवत्सूतान्दण्डपाणिरिवान्तकः ।।"},
{"c": "4.22", "n": "20", "i": 20500, "v": "ऊरुवेगेन तस्याथ न्यग्रोधाश्वत्थकिंशुकाः । भूमौ निपतिता वृक्षाः संघशस्तत्र शेरते ।।"},
{"c": "4.22", "n": "21", "i": 20501, "v": "तं सिंहमिव संक्रुद्धं दृष्ट्वा गन्धर्वमागतम् । वित्रेसुः सर्वतः सूता विषादभयकम्पिताः ।।"},
{"c": "4.22", "n": "22", "i": 20502, "v": "तमन्तकमिवायान्तं गन्धर्वं प्रेक्ष्य ते तदा । दिधक्षन्तस्तदा ज्येष्ठं भ्रातरं ह्युपकीचकाः । परस्परमथोचुस्ते विषादभयकम्पिताः ।।"},
{"c": "4.22", "n": "23", "i": 20503, "v": "गन्धर्वो बलवानेति क्रुद्ध उद्यम्य पादपम् । सैरन्ध्री मुच्यतां शीघ्रं महन्नो भयमागतम् ।।"},
{"c": "4.22", "n": "24", "i": 20504, "v": "ते तु दृष्ट्वा तमाविद्धं भीमसेनेन पादपम् । विमुच्य द्रौपदीं तत्र प्राद्रवन्नगरं प्रति ।।"},
{"c": "4.22", "n": "25", "i": 20505, "v": "द्रवतस्तांस्तु संप्रेक्ष्य स वज्री दानवानिव । शतं पञ्चाधिकं भीमः प्राहिणोद्यमसादनम् ।।"},
{"c": "4.22", "n": "26", "i": 20506, "v": "तत आश्वासयत्कृष्णां प्रविमुच्य विशां पते । उवाच च महाबाहुः पाञ्चालीं तत्र द्रौपदीम् । अश्रुपूर्णमुखीं दीनां दुर्धर्षः स वृकोदरः ।।"},
{"c": "4.22", "n": "27", "i": 20507, "v": "एवं ते भीरु वध्यन्ते ये त्वां क्लिश्यन्त्यनागसम् । प्रैहि त्वं नगरं कृष्णे न भयं विद्यते तव । अन्येनाहं गमिष्यामि विराटस्य महानसम् ।।"},
{"c": "4.22", "n": "28", "i": 20508, "v": "पञ्चाधिकं शतं तच्च निहतं तत्र भारत । महावनमिव छिन्नं शिश्ये विगलितद्रुमम् ।।"},
{"c": "4.22", "n": "29", "i": 20509, "v": "एवं ते निहता राजञ्शतं पञ्च च कीचकाः । स च सेनापतिः पूर्वमित्येतत्सूतषट्शतम् ।।"},
{"c": "4.22", "n": "30", "i": 20510, "v": "तद्दृष्ट्वा महदाश्चर्यं नरा नार्यश्च संगताः । विस्मयं परमं गत्वा नोचुः किंचन भारत ।।"},
{"c": "4.23", "t": "वैशंपायन उवाच ।"},
{"c": "4.23", "n": "1", "i": 20511, "v": "ते दृष्ट्वा निहतान्सूतान्राज्ञे गत्वा न्यवेदयन् । गन्धर्वैर्निहता राजन्सूतपुत्राः परःशताः ।।"},
{"c": "4.23", "n": "2", "i": 20512, "v": "यथा वज्रेण वै दीर्णं पर्वतस्य महच्छिरः । विनिकीर्णं प्रदृश्येत तथा सूता महीतले ।।"},
{"c": "4.23", "n": "3", "i": 20513, "v": "सैरन्ध्री च विमुक्तासौ पुनरायाति ते गृहम् । सर्वं संशयितं राजन्नगरं ते भविष्यति ।।"},
{"c": "4.23", "n": "4", "i": 20514, "v": "तथारूपा हि सैरन्ध्री गन्धर्वाश्च महाबलाः । पुंसामिष्टश्च विषयो मैथुनाय न संशयः ।।"},
{"c": "4.23", "n": "5", "i": 20515, "v": "यथा सैरन्ध्रिवेषेण न ते राजन्निदं पुरम् । विनाशमेति वै क्षिप्रं तथा नीतिर्विधीयताम् ।।"},
{"c": "4.23", "n": "6", "i": 20516, "v": "तेषां तद्वचनं श्रुत्वा विराटो वाहिनीपतिः । अब्रवीत्क्रियतामेषां सूतानां परमक्रिया ।।"},
{"c": "4.23", "n": "7", "i": 20517, "v": "एकस्मिन्नेव ते सर्वे सुसमिद्धे हुताशने । दह्यन्तां कीचकाः शीघ्रं रत्नैर्गन्धैश्च सर्वशः ।।"},
{"c": "4.23", "n": "8", "i": 20518, "v": "सुदेष्णां चाब्रवीद्राजा महिषीं जातसाध्वसः । सैरन्ध्रीमागतां ब्रूया ममैव वचनादिदम् ।।"},
{"c": "4.23", "n": "9", "i": 20519, "v": "गच्छ सैरन्ध्रि भद्रं ते यथाकामं चराबले । बिभेति राजा सुश्रोणि गन्धर्वेभ्यः पराभवात् ।।"},
{"c": "4.23", "n": "10", "i": 20520, "v": "न हि तामुत्सहे वक्तुं स्वयं गन्धर्वरक्षिताम् । स्त्रियस्त्वदोषास्तां वक्तुमतस्त्वां प्रब्रवीम्यहम् ।।"},
{"c": "4.23", "n": "11", "i": 20521, "v": "अथ मुक्ता भयात्कृष्णा सूतपुत्रान्निरस्य च । मोक्षिता भीमसेनेन जगाम नगरं प्रति ।।"},
{"c": "4.23", "n": "12", "i": 20522, "v": "त्रासितेव मृगी बाला शार्दूलेन मनस्विनी । गात्राणि वाससी चैव प्रक्षाल्य सलिलेन सा ।।"},
{"c": "4.23", "n": "13", "i": 20523, "v": "तां दृष्ट्वा पुरुषा राजन्प्राद्रवन्त दिशो दश । गन्धर्वाणां भयत्रस्ताः केचिद्दृष्टीर्न्यमीलयन् ।।"},
{"c": "4.23", "n": "14", "i": 20524, "v": "ततो महानसद्वारि भीमसेनमवस्थितम् । ददर्श राजन्पाञ्चाली यथा मत्तं महाद्विपम् ।।"},
{"c": "4.23", "n": "15", "i": 20525, "v": "तं विस्मयन्ती शनकैः संज्ञाभिरिदमब्रवीत् । गन्धर्वराजाय नमो येनास्मि परिमोचिता ।।"},
{"c": "4.23", "t": "भीमसेन उवाच ।"},
{"c": "4.23", "n": "16", "i": 20526, "v": "ये यस्या विचरन्तीह पुरुषा वशवर्तिनः । तस्यास्ते वचनं श्रुत्वा अनृणा विचरन्त्युत ।।"},
{"c": "4.23", "t": "वैशंपायन उवाच ।"},
{"c": "4.23", "n": "17", "i": 20527, "v": "ततः सा नर्तनागारे धनंजयमपश्यत । राज्ञः कन्या विराटस्य नर्तयानं महाभुजम् ।।"},
{"c": "4.23", "n": "18", "i": 20528, "v": "ततस्ता नर्तनागाराद्विनिष्क्रम्य सहार्जुनाः । कन्या ददृशुरायान्तीं कृष्णां क्लिष्टामनागसम् ।।"},
{"c": "4.23", "t": "कन्या ऊचुः ।"},
{"c": "4.23", "n": "19", "i": 20529, "v": "दिष्ट्या सैरन्ध्रि मुक्तासि दिष्ट्यासि पुनरागता । दिष्ट्या विनिहताः सूता ये त्वां क्लिश्यन्त्यनागसम् ।।"},
{"c": "4.23", "t": "बृहन्नडोवाच ।"},
{"c": "4.23", "n": "20", "i": 20530, "v": "कथं सैरन्ध्रि मुक्तासि कथं पापाश्च ते हताः । इच्छामि वै तव श्रोतुं सर्वमेव यथातथम् ।।"},
{"c": "4.23", "t": "सैरन्ध्र्युवाच ।"},
{"c": "4.23", "n": "21", "i": 20531, "v": "बृहन्नडे किं नु तव सैरन्ध्र्या कार्यमद्य वै । या त्वं वससि कल्याणि सदा कन्यापुरे सुखम् ।।"},
{"c": "4.23", "n": "22", "i": 20532, "v": "न हि दुःखं समाप्नोषि सैरन्ध्री यदुपाश्नुते । तेन मां दुःखितामेवं पृच्छसे प्रहसन्निव ।।"},
{"c": "4.23", "t": "बृहन्नडोवाच ।"},
{"c": "4.23", "n": "23", "i": 20533, "v": "बृहन्नडापि कल्याणि दुःखमाप्नोत्यनुत्तमम् । तिर्यग्योनिगता बाले न चैनामवबुध्यसे ।।"},
{"c": "4.23", "t": "वैशंपायन उवाच ।"},
{"c": "4.23", "n": "24", "i": 20534, "v": "ततः सहैव कन्याभिर्द्रौपदी राजवेश्म तत् । प्रविवेश सुदेष्णायाः समीपमपलायिनी ।।"},
{"c": "4.23", "n": "25", "i": 20535, "v": "तामब्रवीद्राजपुत्री विराटवचनादिदम् । सैरन्ध्रि गम्यतां शीघ्रं यत्र कामयसे गतिम् ।।"},
{"c": "4.23", "n": "26", "i": 20536, "v": "राजा बिभेति भद्रं ते गन्धर्वेभ्यः पराभवात् । त्वं चापि तरुणी सुभ्रु रूपेणाप्रतिमा भुवि ।।"},
{"c": "4.23", "t": "सैरन्ध्र्युवाच ।"},
{"c": "4.23", "n": "27", "i": 20537, "v": "त्रयोदशाहमात्रं मे राजा क्षमतु भामिनि । कृतकृत्या भविष्यन्ति गन्धर्वास्ते न संशयः ।।"},
{"c": "4.23", "n": "28", "i": 20538, "v": "ततो मां तेऽपनेष्यन्ति करिष्यन्ति च ते प्रियम् । ध्रुवं च श्रेयसा राजा योक्ष्यते सह बान्धवैः ।।"},
{"c": "4.24", "t": "वैशंपायन उवाच ।"},
{"c": "4.24", "n": "1", "i": 20539, "v": "कीचकस्य तु घातेन सानुजस्य विशां पते । अत्याहितं चिन्तयित्वा व्यस्मयन्त पृथग्जनाः ।।"},
{"c": "4.24", "n": "2", "i": 20540, "v": "तस्मिन्पुरे जनपदे संजल्पोऽभूच्च सर्वशः । शौर्याद्धि वल्लभो राज्ञो महासत्त्वश्च कीचकः ।।"},
{"c": "4.24", "n": "3", "i": 20541, "v": "आसीत्प्रहर्ता च नृणां दारामर्शी च दुर्मतिः । स हतः खलु पापात्मा गन्धर्वैर्दुष्टपूरुषः ।।"},
{"c": "4.24", "n": "4", "i": 20542, "v": "इत्यजल्पन्महाराज परानीकविशातनम् । देशे देशे मनुष्याश्च कीचकं दुष्प्रधर्षणम् ।।"},
{"c": "4.24", "n": "5", "i": 20543, "v": "अथ वै धार्तराष्ट्रेण प्रयुक्ता ये बहिश्चराः । मृगयित्वा बहून्ग्रामान्राष्ट्राणि नगराणि च ।।"},
{"c": "4.24", "n": "6", "i": 20544, "v": "संविधाय यथादिष्टं यथादेशप्रदर्शनम् । कृतचिन्ता न्यवर्तन्त ते च नागपुरं प्रति ।।"},
{"c": "4.24", "n": "7", "i": 20545, "v": "तत्र दृष्ट्वा तु राजानं कौरव्यं धृतराष्ट्रजम् । द्रोणकर्णकृपैः सार्धं भीष्मेण च महात्मना ।।"},
{"c": "4.24", "n": "8", "i": 20546, "v": "संगतं भ्रातृभिश्चापि त्रिगर्तैश्च महारथैः । दुर्योधनं सभामध्ये आसीनमिदमब्रुवन् ।।"},
{"c": "4.24", "n": "9", "i": 20547, "v": "कृतोऽस्माभिः परो यत्नस्तेषामन्वेषणे सदा । पाण्डवानां मनुष्येन्द्र तस्मिन्महति कानने ।।"},
{"c": "4.24", "n": "10", "i": 20548, "v": "निर्जने मृगसंकीर्णे नानाद्रुमलतावृते । लताप्रतानबहुले नानागुल्मसमावृते ।।"},
{"c": "4.24", "n": "11", "i": 20549, "v": "न च विद्मो गता येन पार्थाः स्युर्दृढविक्रमाः । मार्गमाणाः पदन्यासं तेषु तेषु तथा तथा ।।"},
{"c": "4.24", "n": "12", "i": 20550, "v": "गिरिकूटेषु तुङ्गेषु नानाजनपदेषु च । जनाकीर्णेषु देशेषु खर्वटेषु पुरेषु च ।।"},
{"c": "4.24", "n": "13", "i": 20551, "v": "नरेन्द्र बहुशोऽन्विष्टा नैव विद्मश्च पाण्डवान् । अत्यन्तभावं नष्टास्ते भद्रं तुभ्यं नरर्षभ ।।"},
{"c": "4.24", "n": "14", "i": 20552, "v": "वर्त्मान्यन्विष्यमाणास्तु रथानां रथसत्तम । कंचित्कालं मनुष्येन्द्र सूतानामनुगा वयम् ।।"},
{"c": "4.24", "n": "15", "i": 20553, "v": "मृगयित्वा यथान्यायं विदितार्थाः स्म तत्त्वतः । प्राप्ता द्वारवतीं सूता ऋते पार्थैः परंतप ।।"},
{"c": "4.24", "n": "16", "i": 20554, "v": "न तत्र पाण्डवा राजन्नापि कृष्णा पतिव्रता । सर्वथा विप्रनष्टास्ते नमस्ते भरतर्षभ ।।"},
{"c": "4.24", "n": "17", "i": 20555, "v": "न हि विद्मो गतिं तेषां वासं वापि महात्मनाम् । पाण्डवानां प्रवृत्तिं वा विद्मः कर्मापि वा कृतम् । स नः शाधि मनुष्येन्द्र अत ऊर्ध्वं विशां पते ।।"},
{"c": "4.24", "n": "18", "i": 20556, "v": "अन्वेषणे पाण्डवानां भूयः किं करवामहे । इमां च नः प्रियामीक्ष वाचं भद्रवतीं शुभाम् ।।"},
{"c": "4.24", "n": "19", "i": 20557, "v": "येन त्रिगर्ता निकृता बलेन महता नृप । सूतेन राज्ञो मत्स्यस्य कीचकेन महात्मना ।।"},
{"c": "4.24", "n": "20", "i": 20558, "v": "स हतः पतितः शेते गन्धर्वैर्निशि भारत । अदृश्यमानैर्दुष्टात्मा सह भ्रातृभिरच्युत ।।"},
{"c": "4.24", "n": "21", "i": 20559, "v": "प्रियमेतदुपश्रुत्य शत्रूणां तु पराभवम् । कृतकृत्यश्च कौरव्य विधत्स्व यदनन्तरम् ।।"},
{"c": "4.25", "t": "वैशंपायन उवाच ।"},
{"c": "4.25", "n": "1", "i": 20560, "v": "ततो दुर्योधनो राजा श्रुत्वा तेषां वचस्तदा । चिरमन्तर्मना भूत्वा प्रत्युवाच सभासदः ।।"},
{"c": "4.25", "n": "2", "i": 20561, "v": "सुदुःखा खलु कार्याणां गतिर्विज्ञातुमन्ततः । तस्मात्सर्वे उदीक्षध्वं क्व नु स्युः पाण्डवा गताः ।।"},
{"c": "4.25", "n": "3", "i": 20562, "v": "अल्पावशिष्टं कालस्य गतभूयिष्ठमन्ततः । तेषामज्ञातचर्यायामस्मिन्वर्षे त्रयोदशे ।।"},
{"c": "4.25", "n": "4", "i": 20563, "v": "अस्य वर्षस्य शेषं चेद्व्यतीयुरिह पाण्डवाः । निवृत्तसमयास्ते हि सत्यव्रतपरायणाः ।।"},
{"c": "4.25", "n": "5", "i": 20564, "v": "क्षरन्त इव नागेन्द्राः सर्व आशीविषोपमाः । दुःखा भवेयुः संरब्धाः कौरवान्प्रति ते ध्रुवम् ।।"},
{"c": "4.25", "n": "6", "i": 20565, "v": "अर्वाक्कालस्य विज्ञाताः कृच्छ्ररूपधराः पुनः । प्रविशेयुर्जितक्रोधास्तावदेव पुनर्वनम् ।।"},
{"c": "4.25", "n": "7", "i": 20566, "v": "तस्मात्क्षिप्रं बुभुत्सध्वं यथा नोऽत्यन्तमव्ययम् । राज्यं निर्द्वन्द्वमव्यग्रं निःसपत्नं चिरं भवेत् ।।"},
{"c": "4.25", "n": "8", "i": 20567, "v": "अथाब्रवीत्ततः कर्णः क्षिप्रं गच्छन्तु भारत । अन्ये धूर्ततरा दक्षा निभृताः साधुकारिणः ।।"},
{"c": "4.25", "n": "9", "i": 20568, "v": "चरन्तु देशान्संवीताः स्फीताञ्जनपदाकुलान् । तत्र गोष्ठीष्वथान्यासु सिद्धप्रव्रजितेषु च ।।"},
{"c": "4.25", "n": "10", "i": 20569, "v": "परिचारेषु तीर्थेषु विविधेष्वाकरेषु च । विज्ञातव्या मनुष्यैस्तैस्तर्कया सुविनीतया ।।"},
{"c": "4.25", "n": "11", "i": 20570, "v": "विविधैस्तत्परैः सम्यक्तज्ज्ञैर्निपुणसंवृतैः । अन्वेष्टव्याश्च निपुणं पाण्डवाश्छन्नवासिनः ।।"},
{"c": "4.25", "n": "12", "i": 20571, "v": "नदीकुञ्जेषु तीर्थेषु ग्रामेषु नगरेषु च । आश्रमेषु च रम्येषु पर्वतेषु गुहासु च ।।"},
{"c": "4.25", "n": "13", "i": 20572, "v": "अथाग्रजानन्तरजः पापभावानुरागिणम् । ज्येष्ठं दुःशासनस्तत्र भ्राता भ्रातरमब्रवीत् ।।"},
{"c": "4.25", "n": "14", "i": 20573, "v": "एतच्च कर्णो यत्प्राह सर्वमीक्षामहे तथा । यथोद्दिष्टं चराः सर्वे मृगयन्तु ततस्ततः । एते चान्ये च भूयांसो देशाद्देशं यथाविधि ।।"},
{"c": "4.25", "n": "15", "i": 20574, "v": "न तु तेषां गतिर्वासः प्रवृत्तिश्चोपलभ्यते । अत्याहितं वा गूढास्ते पारं वोर्मिमतो गताः ।।"},
{"c": "4.25", "n": "16", "i": 20575, "v": "व्यालैर्वापि महारण्ये भक्षिताः शूरमानिनः । अथ वा विषमं प्राप्य विनष्टाः शाश्वतीः समाः ।।"},
{"c": "4.25", "n": "17", "i": 20576, "v": "तस्मान्मानसमव्यग्रं कृत्वा त्वं कुरुनन्दन । कुरु कार्यं यथोत्साहं मन्यसे यन्नराधिप ।।"},
{"c": "4.26", "t": "वैशंपायन उवाच ।"},
{"c": "4.26", "n": "1", "i": 20577, "v": "अथाब्रवीन्महावीर्यो द्रोणस्तत्त्वार्थदर्शिवान् । न तादृशा विनश्यन्ति नापि यान्ति पराभवम् ।।"},
{"c": "4.26", "n": "2", "i": 20578, "v": "शूराश्च कृतविद्याश्च बुद्धिमन्तो जितेन्द्रियाः । धर्मज्ञाश्च कृतज्ञाश्च धर्मराजमनुव्रताः ।।"},
{"c": "4.26", "n": "3", "i": 20579, "v": "नीतिधर्मार्थतत्त्वज्ञं पितृवच्च समाहितम् । धर्मे स्थितं सत्यधृतिं ज्येष्ठं ज्येष्ठापचायिनम् ।।"},
{"c": "4.26", "n": "4", "i": 20580, "v": "अनुव्रता महात्मानं भ्रातरं भ्रातरो नृप । अजातशत्रुं ह्रीमन्तं तं च भ्रातॄननुव्रतम् ।।"},
{"c": "4.26", "n": "5", "i": 20581, "v": "तेषां तथा विधेयानां निभृतानां महात्मनाम् । किमर्थं नीतिमान्पार्थः श्रेयो नैषां करिष्यति ।।"},
{"c": "4.26", "n": "6", "i": 20582, "v": "तस्माद्यत्नात्प्रतीक्षन्ते कालस्योदयमागतम् । न हि ते नाशमृच्छेयुरिति पश्याम्यहं धिया ।।"},
{"c": "4.26", "n": "7", "i": 20583, "v": "सांप्रतं चैव यत्कार्यं तच्च क्षिप्रमकालिकम् । क्रियतां साधु संचिन्त्य वासश्चैषां प्रचिन्त्यताम् ।।"},
{"c": "4.26", "n": "8", "i": 20584, "v": "यथावत्पाण्डुपुत्राणां सर्वार्थेषु धृतात्मनाम् । दुर्ज्ञेयाः खलु शूरास्ते अपापास्तपसा वृताः ।।"},
{"c": "4.26", "n": "9", "i": 20585, "v": "शुद्धात्मा गुणवान्पार्थः सत्यवान्नीतिमाञ्शुचिः । तेजोराशिरसंख्येयो गृह्णीयादपि चक्षुषी ।।"},
{"c": "4.26", "n": "10", "i": 20586, "v": "विज्ञाय क्रियतां तस्माद्भूयश्च मृगयामहे । ब्राह्मणैश्चारकैः सिद्धैर्ये चान्ये तद्विदो जनाः ।।"},
{"c": "4.27", "t": "वैशंपायन उवाच ।"},
{"c": "4.27", "n": "1", "i": 20587, "v": "ततः शांतनवो भीष्मो भरतानां पितामहः । श्रुतवान्देशकालज्ञस्तत्त्वज्ञः सर्वधर्मवित् ।।"},
{"c": "4.27", "n": "2", "i": 20588, "v": "आचार्यवाक्योपरमे तद्वाक्यमभिसंदधत् । हितार्थं स उवाचेमां भारतीं भारतान्प्रति ।।"},
{"c": "4.27", "n": "3", "i": 20589, "v": "युधिष्ठिरे समासक्तां धर्मज्ञे धर्मसंश्रिताम् । असत्सु दुर्लभां नित्यं सतां चाभिमतां सदा । भीष्मः समवदत्तत्र गिरं साधुभिरर्चिताम् ।।"},
{"c": "4.27", "n": "4", "i": 20590, "v": "यथैष ब्राह्मणः प्राह द्रोणः सर्वार्थतत्त्ववित् । सर्वलक्षणसंपन्ना नाशं नार्हन्ति पाण्डवाः ।।"},
{"c": "4.27", "n": "5", "i": 20591, "v": "श्रुतवृत्तोपसंपन्नाः साधुव्रतसमन्विताः । वृद्धानुशासने मग्नाः सत्यव्रतपरायणाः ।।"},
{"c": "4.27", "n": "6", "i": 20592, "v": "समयं समयज्ञास्ते पालयन्तः शुचिव्रताः । नावसीदितुमर्हन्ति उद्वहन्तः सतां धुरम् ।।"},
{"c": "4.27", "n": "7", "i": 20593, "v": "धर्मतश्चैव गुप्तास्ते स्ववीर्येण च पाण्डवाः । न नाशमधिगच्छेयुरिति मे धीयते मतिः ।।"},
{"c": "4.27", "n": "8", "i": 20594, "v": "तत्र बुद्धिं प्रणेष्यामि पाण्डवान्प्रति भारत । न तु नीतिः सुनीतस्य शक्यतेऽन्वेषितुं परैः ।।"},
{"c": "4.27", "n": "9", "i": 20595, "v": "यत्तु शक्यमिहास्माभिस्तान्वै संचिन्त्य पाण्डवान् । बुद्ध्या प्रवक्तुं न द्रोहात्प्रवक्ष्यामि निबोध तत् ।।"},
{"c": "4.27", "n": "10", "i": 20596, "v": "सा त्वियं साधु वक्तव्या न त्वनीतिः कथंचन । वृद्धानुशासने तात तिष्ठतः सत्यशीलिनः ।।"},
{"c": "4.27", "n": "11", "i": 20597, "v": "अवश्यं त्विह धीरेण सतां मध्ये विवक्षता । यथामति विवक्तव्यं सर्वशो धर्मलिप्सया ।।"},
{"c": "4.27", "n": "12", "i": 20598, "v": "तत्र नाहं तथा मन्ये यथायमितरो जनः । पुरे जनपदे वापि यत्र राजा युधिष्ठिरः ।।"},
{"c": "4.27", "n": "13", "i": 20599, "v": "नासूयको न चापीर्षुर्नातिवादी न मत्सरी । भविष्यति जनस्तत्र स्वं स्वं धर्ममनुव्रतः ।।"},
{"c": "4.27", "n": "14", "i": 20600, "v": "ब्रह्मघोषाश्च भूयांसः पूर्णाहुत्यस्तथैव च । क्रतवश्च भविष्यन्ति भूयांसो भूरिदक्षिणाः ।।"},
{"c": "4.27", "n": "15", "i": 20601, "v": "सदा च तत्र पर्जन्यः सम्यग्वर्षी न संशयः । संपन्नसस्या च मही निरीतीका भविष्यति ।।"},
{"c": "4.27", "n": "16", "i": 20602, "v": "रसवन्ति च धान्यानि गुणवन्ति फलानि च । गन्धवन्ति च माल्यानि शुभशब्दा च भारती ।।"},
{"c": "4.27", "n": "17", "i": 20603, "v": "वायुश्च सुखसंस्पर्शो निष्प्रतीपं च दर्शनम् । भयं नाभ्याविशेत्तत्र यत्र राजा युधिष्ठिरः ।।"},
{"c": "4.27", "n": "18", "i": 20604, "v": "गावश्च बहुलास्तत्र न कृशा न च दुर्दुहाः । पयांसि दधिसर्पींषि रसवन्ति हितानि च ।।"},
{"c": "4.27", "n": "19", "i": 20605, "v": "गुणवन्ति च पानानि भोज्यानि रसवन्ति च । तत्र देशे भविष्यन्ति यत्र राजा युधिष्ठिरः ।।"},
{"c": "4.27", "n": "20", "i": 20606, "v": "रसाः स्पर्शाश्च गन्धाश्च शब्दाश्चापि गुणान्विताः । दृश्यानि च प्रसन्नानि यत्र राजा युधिष्ठिरः ।।"},
{"c": "4.27", "n": "21", "i": 20607, "v": "स्वैः स्वैर्गुणैः सुसंयुक्तास्तस्मिन्वर्षे त्रयोदशे । देशे तस्मिन्भविष्यन्ति तात पाण्डवसंयुते ।।"},
{"c": "4.27", "n": "22", "i": 20608, "v": "संप्रीतिमाञ्जनस्तत्र संतुष्टः शुचिरव्ययः । देवतातिथिपूजासु सर्वभूतानुरागवान् ।।"},
{"c": "4.27", "n": "23", "i": 20609, "v": "इष्टदानो महोत्साहः शश्वद्धर्मपरायणः । अशुभद्विट्शुभप्रेप्सुर्नित्ययज्ञः शुभव्रतः । भविष्यति जनस्तत्र यत्र राजा युधिष्ठिरः ।।"},
{"c": "4.27", "n": "24", "i": 20610, "v": "त्यक्तवाक्यानृतस्तात शुभकल्याणमङ्गलः । शुभार्थेप्सुः शुभमतिर्यत्र राजा युधिष्ठिरः । भविष्यति जनस्तत्र नित्यं चेष्टप्रियव्रतः ।।"},
{"c": "4.27", "n": "25", "i": 20611, "v": "धर्मात्मा स तदादृश्यः सोऽपि तात द्विजातिभिः । किं पुनः प्राकृतैः पार्थः शक्यो विज्ञातुमन्ततः ।।"},
{"c": "4.27", "n": "26", "i": 20612, "v": "यस्मिन्सत्यं धृतिर्दानं परा शान्तिर्ध्रुवा क्षमा । ह्रीः श्रीः कीर्तिः परं तेज आनृशंस्यमथार्जवम् ।।"},
{"c": "4.27", "n": "27", "i": 20613, "v": "तस्मात्तत्र निवासं तु छन्नं सत्रेण धीमतः । गतिं वा परमां तस्य नोत्सहे वक्तुमन्यथा ।।"},
{"c": "4.27", "n": "28", "i": 20614, "v": "एवमेतत्तु संचिन्त्य यत्कृतं मन्यसे हितम् । तत्क्षिप्रं कुरु कौरव्य यद्येवं श्रद्दधासि मे ।।"},
{"c": "4.28", "t": "वैशंपायन उवाच ।"},
{"c": "4.28", "n": "1", "i": 20615, "v": "ततः शारद्वतो वाक्यमित्युवाच कृपस्तदा । युक्तं प्राप्तं च वृद्धेन पाण्डवान्प्रति भाषितम् ।।"},
{"c": "4.28", "n": "2", "i": 20616, "v": "धर्मार्थसहितं श्लक्ष्णं तत्त्वतश्च सहेतुमत् । तत्रानुरूपं भीष्मेण ममाप्यत्र गिरं शृणु ।।"},
{"c": "4.28", "n": "3", "i": 20617, "v": "तेषां चैव गतिस्तीर्थैर्वासश्चैषां प्रचिन्त्यताम् । नीतिर्विधीयतां चापि सांप्रतं या हिता भवेत् ।।"},
{"c": "4.28", "n": "4", "i": 20618, "v": "नावज्ञेयो रिपुस्तात प्राकृतोऽपि बुभूषता । किं पुनः पाण्डवास्तात सर्वास्त्रकुशला रणे ।।"},
{"c": "4.28", "n": "5", "i": 20619, "v": "तस्मात्सत्रं प्रविष्टेषु पाण्डवेषु महात्मसु । गूढभावेषु छन्नेषु काले चोदयमागते ।।"},
{"c": "4.28", "n": "6", "i": 20620, "v": "स्वराष्ट्रपरराष्ट्रेषु ज्ञातव्यं बलमात्मनः । उदये पाण्डवानां च प्राप्ते काले न संशयः ।।"},
{"c": "4.28", "n": "7", "i": 20621, "v": "निवृत्तसमयाः पार्था महात्मानो महाबलाः । महोत्साहा भविष्यन्ति पाण्डवा ह्यतितेजसः ।।"},
{"c": "4.28", "n": "8", "i": 20622, "v": "तस्माद्बलं च कोशं च नीतिश्चापि विधीयताम् । यथा कालोदये प्राप्ते सम्यक्तैः संदधामहे ।।"},
{"c": "4.28", "n": "9", "i": 20623, "v": "तात मन्यामि तत्सर्वं बुध्यस्व बलमात्मनः । नियतं सर्वमित्रेषु बलवत्स्वबलेषु च ।।"},
{"c": "4.28", "n": "10", "i": 20624, "v": "उच्चावचं बलं ज्ञात्वा मध्यस्थं चापि भारत । प्रहृष्टमप्रहृष्टं च संदधाम तथा परैः ।।"},
{"c": "4.28", "n": "11", "i": 20625, "v": "साम्ना भेदेन दानेन दण्डेन बलिकर्मणा । न्यायेनानम्य च परान्बलाच्चानम्य दुर्बलान् ।।"},
{"c": "4.28", "n": "12", "i": 20626, "v": "सान्त्वयित्वा च मित्राणि बलं चाभाष्यतां सुखम् । सकोशबलसंवृद्धः सम्यक्सिद्धिमवाप्स्यसि ।।"},
{"c": "4.28", "n": "13", "i": 20627, "v": "योत्स्यसे चापि बलिभिररिभिः प्रत्युपस्थितैः । अन्यैस्त्वं पाण्डवैर्वापि हीनस्वबलवाहनैः ।।"},
{"c": "4.28", "n": "14", "i": 20628, "v": "एवं सर्वं विनिश्चित्य व्यवसायं स्वधर्मतः । यथाकालं मनुष्येन्द्र चिरं सुखमवाप्स्यसि ।।"},
{"c": "4.29", "t": "वैशंपायन उवाच ।"},
{"c": "4.29", "n": "1", "i": 20629, "v": "अथ राजा त्रिगर्तानां सुशर्मा रथयूथपः । प्राप्तकालमिदं वाक्यमुवाच त्वरितो भृशम् ।।"},
{"c": "4.29", "n": "2", "i": 20630, "v": "असकृन्निकृतः पूर्वं मत्स्यैः साल्वेयकैः सह । सूतेन चैव मत्स्यस्य कीचकेन पुनः पुनः ।।"},
{"c": "4.29", "n": "3", "i": 20631, "v": "बाधितो बन्धुभिः सार्धं बलाद्बलवता विभो । स कर्णमभ्युदीक्ष्याथ दुर्योधनमभाषत ।।"},
{"c": "4.29", "n": "4", "i": 20632, "v": "असकृन्मत्स्यराज्ञा मे राष्ट्रं बाधितमोजसा । प्रणेता कीचकश्चास्य बलवानभवत्पुरा ।।"},
{"c": "4.29", "n": "5", "i": 20633, "v": "क्रूरोऽमर्षी स दुष्टात्मा भुवि प्रख्यातविक्रमः । निहतस्तत्र गन्धर्वैः पापकर्मा नृशंसवान् ।।"},
{"c": "4.29", "n": "6", "i": 20634, "v": "तस्मिंश्च निहते राजन्हीनदर्पो निराश्रयः । भविष्यति निरुत्साहो विराट इति मे मतिः ।।"},
{"c": "4.29", "n": "7", "i": 20635, "v": "तत्र यात्रा मम मता यदि ते रोचतेऽनघ । कौरवाणां च सर्वेषां कर्णस्य च महात्मनः ।।"},
{"c": "4.29", "n": "8", "i": 20636, "v": "एतत्प्राप्तमहं मन्ये कार्यमात्ययिकं हितम् । राष्ट्रं तस्याभियात्वाशु बहुधान्यसमाकुलम् ।।"},
{"c": "4.29", "n": "9", "i": 20637, "v": "आददामोऽस्य रत्नानि विविधानि वसूनि च । ग्रामान्राष्ट्राणि वा तस्य हरिष्यामो विभागशः ।।"},
{"c": "4.29", "n": "10", "i": 20638, "v": "अथ वा गोसहस्राणि बहूनि च शुभानि च । विविधानि हरिष्यामः प्रतिपीड्य पुरं बलात् ।।"},
{"c": "4.29", "n": "11", "i": 20639, "v": "कौरवैः सह संगम्य त्रिगर्तैश्च विशां पते । गास्तस्यापहरामाशु सह सर्वैः सुसंहताः ।।"},
{"c": "4.29", "n": "12", "i": 20640, "v": "संधिं वा तेन कृत्वा तु निबध्नीमोऽस्य पौरुषम् । हत्वा चास्य चमूं कृत्स्नां वशमन्वानयामहे ।।"},
{"c": "4.29", "n": "13", "i": 20641, "v": "तं वशे न्यायतः कृत्वा सुखं वत्स्यामहे वयम् । भवतो बलवृद्धिश्च भविष्यति न संशयः ।।"},
{"c": "4.29", "n": "14", "i": 20642, "v": "तच्छ्रुत्वा वचनं तस्य कर्णो राजानमब्रवीत् । सूक्तं सुशर्मणा वाक्यं प्राप्तकालं हितं च नः ।।"},
{"c": "4.29", "n": "15", "i": 20643, "v": "तस्मात्क्षिप्रं विनिर्यामो योजयित्वा वरूथिनीम् । विभज्य चाप्यनीकानि यथा वा मन्यसेऽनघ ।।"},
{"c": "4.29", "n": "16", "i": 20644, "v": "प्रज्ञावान्कुरुवृद्धोऽयं सर्वेषां नः पितामहः । आचार्यश्च तथा द्रोणः कृपः शारद्वतस्तथा ।।"},
{"c": "4.29", "n": "17", "i": 20645, "v": "मन्यन्ते ते यथा सर्वे तथा यात्रा विधीयताम् । संमन्त्र्य चाशु गच्छामः साधनार्थं महीपतेः ।।"},
{"c": "4.29", "n": "18", "i": 20646, "v": "किं च नः पाण्डवैः कार्यं हीनार्थबलपौरुषैः । अत्यर्थं वा प्रनष्टास्ते प्राप्ता वापि यमक्षयम् ।।"},
{"c": "4.29", "n": "19", "i": 20647, "v": "यामो राजन्ननुद्विग्ना विराटविषयं वयम् । आदास्यामो हि गास्तस्य विविधानि वसूनि च ।।"},
{"c": "4.29", "n": "20", "i": 20648, "v": "ततो दुर्योधनो राजा वाक्यमादाय तस्य तत् । वैकर्तनस्य कर्णस्य क्षिप्रमाज्ञापयत्स्वयम् ।।"},
{"c": "4.29", "n": "21", "i": 20649, "v": "शासने नित्यसंयुक्तं दुःशासनमनन्तरम् । सह वृद्धैस्तु संमन्त्र्य क्षिप्रं योजय वाहिनीम् ।।"},
{"c": "4.29", "n": "22", "i": 20650, "v": "यथोद्देशं च गच्छामः सहिताः सर्वकौरवैः । सुशर्मा तु यथोद्दिष्टं देशं यातु महारथः ।।"},
{"c": "4.29", "n": "23", "i": 20651, "v": "त्रिगर्तैः सहितो राजा समग्रबलवाहनः । प्रागेव हि सुसंवीतो मत्स्यस्य विषयं प्रति ।।"},
{"c": "4.29", "n": "24", "i": 20652, "v": "जघन्यतो वयं तत्र यास्यामो दिवसान्तरम् । विषयं मत्स्यराजस्य सुसमृद्धं सुसंहताः ।।"},
{"c": "4.29", "n": "25", "i": 20653, "v": "ते यात्वा सहसा तत्र विराटनगरं प्रति । क्षिप्रं गोपान्समासाद्य गृह्णन्तु विपुलं धनम् ।।"},
{"c": "4.29", "n": "26", "i": 20654, "v": "गवां शतसहस्राणि श्रीमन्ति गुणवन्ति च । वयमपि निगृह्णीमो द्विधा कृत्वा वरूथिनीम् ।।"},
{"c": "4.29", "n": "27", "i": 20655, "v": "स स्म गत्वा यथोद्दिष्टां दिशं वह्नेर्महीपतिः । आदत्त गाः सुशर्माथ घर्मपक्षस्य सप्तमीम् ।।"},
{"c": "4.29", "n": "28", "i": 20656, "v": "अपरं दिवसं सर्वे राजन्संभूय कौरवाः । अष्टम्यां तान्यगृह्णन्त गोकुलानि सहस्रशः ।।"},
{"c": "4.30", "t": "वैशंपायन उवाच ।"},
{"c": "4.30", "n": "1", "i": 20657, "v": "ततस्तेषां महाराज तत्रैवामिततेजसाम् । छद्मलिङ्गप्रविष्टानां पाण्डवानां महात्मनाम् ।।"},
{"c": "4.30", "n": "2", "i": 20658, "v": "व्यतीतः समयः सम्यग्वसतां वै पुरोत्तमे । कुर्वतां तस्य कर्माणि विराटस्य महीपतेः ।।"},
{"c": "4.30", "n": "3", "i": 20659, "v": "ततस्त्रयोदशस्यान्ते तस्य वर्षस्य भारत । सुशर्मणा गृहीतं तु गोधनं तरसा बहु ।।"},
{"c": "4.30", "n": "4", "i": 20660, "v": "ततो जवेन महता गोपाः पुरमथाव्रजत् । अपश्यन्मत्स्यराजं च रथात्प्रस्कन्द्य कुण्डली ।।"},
{"c": "4.30", "n": "5", "i": 20661, "v": "शूरैः परिवृतं योधैः कुण्डलाङ्गदधारिभिः । सद्भिश्च मन्त्रिभिः सार्धं पाण्डवैश्च नरर्षभैः ।।"},
{"c": "4.30", "n": "6", "i": 20662, "v": "तं सभायां महाराजमासीनं राष्ट्रवर्धनम् । सोऽब्रवीदुपसंगम्य विराटं प्रणतस्तदा ।।"},
{"c": "4.30", "n": "7", "i": 20663, "v": "अस्मान्युधि विनिर्जित्य परिभूय सबान्धवान् । गवां शतसहस्राणि त्रिगर्ताः कालयन्ति ते । तान्परीप्स मनुष्येन्द्र मा नेशुः पशवस्तव ।।"},
{"c": "4.30", "n": "8", "i": 20664, "v": "तच्छ्रुत्वा नृपतिः सेनां मत्स्यानां समयोजयत् । रथनागाश्वकलिलां पत्तिध्वजसमाकुलाम् ।।"},
{"c": "4.30", "n": "9", "i": 20665, "v": "राजानो राजपुत्राश्च तनुत्राण्यत्र भेजिरे । भानुमन्ति विचित्राणि सूपसेव्यानि भागशः ।।"},
{"c": "4.30", "n": "10", "i": 20666, "v": "सवज्रायसगर्भं तु कवचं तप्तकाञ्चनम् । विराटस्य प्रियो भ्राता शतानीकोऽभ्यहारयत् ।।"},
{"c": "4.30", "n": "11", "i": 20667, "v": "सर्वपारसवं वर्म कल्याणपटलं दृढम् । शतानीकादवरजो मदिराश्वोऽभ्यहारयत् ।।"},
{"c": "4.30", "n": "12", "i": 20668, "v": "शतसूर्यं शतावर्तं शतबिन्दु शताक्षिमत् । अभेद्यकल्पं मत्स्यानां राजा कवचमाहरत् ।।"},
{"c": "4.30", "n": "13", "i": 20669, "v": "उत्सेधे यस्य पद्मानि शतं सौगन्धिकानि च । सुवर्णपृष्ठं सूर्याभं सूर्यदत्तोऽभ्यहारयत् ।।"},
{"c": "4.30", "n": "14", "i": 20670, "v": "दृढमायसगर्भं तु श्वेतं वर्म शताक्षिमत् । विराटस्य सुतो ज्येष्ठो वीरः शङ्खोऽभ्यहारयत् ।।"},
{"c": "4.30", "n": "15", "i": 20671, "v": "शतशश्च तनुत्राणि यथास्वानि महारथाः । योत्स्यमानाभ्यनह्यन्त देवरूपाः प्रहारिणः ।।"},
{"c": "4.30", "n": "16", "i": 20672, "v": "सूपस्करेषु शुभ्रेषु महत्सु च महारथाः । पृथक्काञ्चनसंनाहान्रथेष्वश्वानयोजयन् ।।"},
{"c": "4.30", "n": "17", "i": 20673, "v": "सूर्यचन्द्रप्रतीकाशो रथे दिव्ये हिरण्मयः । महानुभावो मत्स्यस्य ध्वज उच्छिश्रिये तदा ।।"},
{"c": "4.30", "n": "18", "i": 20674, "v": "अथान्यान्विविधाकारान्ध्वजान्हेमविभूषितान् । यथास्वं क्षत्रियाः शूरा रथेषु समयोजयन् ।।"},
{"c": "4.30", "n": "19", "i": 20675, "v": "अथ मत्स्योऽब्रवीद्राजा शतानीकं जघन्यजम् । कङ्कबल्लवगोपाला दामग्रन्थिश्च वीर्यवान् । युध्येयुरिति मे बुद्धिर्वर्तते नात्र संशयः ।।"},
{"c": "4.30", "n": "20", "i": 20676, "v": "एतेषामपि दीयन्तां रथा ध्वजपताकिनः । कवचानि विचित्राणि दृढानि च मृदूनि च । प्रतिमुञ्चन्तु गात्रेषु दीयन्तामायुधानि च ।।"},
{"c": "4.30", "n": "21", "i": 20677, "v": "वीराङ्गरूपाः पुरुषा नागराजकरोपमाः । नेमे जातु न युध्येरन्निति मे धीयते मतिः ।।"},
{"c": "4.30", "n": "22", "i": 20678, "v": "एतच्छ्रुत्वा तु नृपतेर्वाक्यं त्वरितमानसः । शतानीकस्तु पार्थेभ्यो रथान्राजन्समादिशत् । सहदेवाय राज्ञे च भीमाय नकुलाय च ।।"},
{"c": "4.30", "n": "23", "i": 20679, "v": "तान्प्रहृष्टास्ततः सूता राजभक्तिपुरस्कृताः । निर्दिष्टान्नरदेवेन रथाञ्शीघ्रमयोजयन् ।।"},
{"c": "4.30", "n": "24", "i": 20680, "v": "कवचानि विचित्राणि दृढानि च मृदूनि च । विराटः प्रादिशद्यानि तेषामक्लिष्टकर्मणाम् । तान्यामुच्य शरीरेषु दंशितास्ते परंतपाः ।।"},
{"c": "4.30", "n": "25", "i": 20681, "v": "तरस्विनश्छन्नरूपाः सर्वे युद्धविशारदाः । विराटमन्वयुः पश्चात्सहिताः कुरुपुंगवाः । चत्वारो भ्रातरः शूराः पाण्डवाः सत्यविक्रमाः ।।"},
{"c": "4.30", "n": "26", "i": 20682, "v": "भीमाश्च मत्तमातङ्गाः प्रभिन्नकरटामुखाः । क्षरन्त इव जीमूताः सुदन्ताः षष्टिहायनाः ।।"},
{"c": "4.30", "n": "27", "i": 20683, "v": "स्वारूढा युद्धकुशलैः शिक्षितैर्हस्तिसादिभिः । राजानमन्वयुः पश्चाच्चलन्त इव पर्वताः ।।"},
{"c": "4.30", "n": "28", "i": 20684, "v": "विशारदानां वश्यानां हृष्टानां चानुयायिनाम् । अष्टौ रथसहस्राणि दश नागशतानि च । षष्टिश्चाश्वसहस्राणि मत्स्यानामभिनिर्ययुः ।।"},
{"c": "4.30", "n": "29", "i": 20685, "v": "तदनीकं विराटस्य शुशुभे भरतर्षभ । संप्रयातं महाराज निनीषन्तं गवां पदम् ।।"},
{"c": "4.30", "n": "30", "i": 20686, "v": "तद्बलाग्र्यं विराटस्य संप्रस्थितमशोभत । दृढायुधजनाकीर्णं गजाश्वरथसंकुलम् ।।"},
{"c": "4.31", "t": "वैशंपायन उवाच ।"},
{"c": "4.31", "n": "1", "i": 20687, "v": "निर्याय नगराच्छूरा व्यूढानीकाः प्रहारिणः । त्रिगर्तानस्पृशन्मत्स्याः सूर्ये परिणते सति ।।"},
{"c": "4.31", "n": "2", "i": 20688, "v": "ते त्रिगर्ताश्च मत्स्याश्च संरब्धा युद्धदुर्मदाः । अन्योन्यमभिगर्जन्तो गोषु गृद्धा महाबलाः ।।"},
{"c": "4.31", "n": "3", "i": 20689, "v": "भीमाश्च मत्तमातङ्गास्तोमराङ्कुशचोदिताः । ग्रामणीयैः समारूढाः कुशलैर्हस्तिसादिभिः ।।"},
{"c": "4.31", "n": "4", "i": 20690, "v": "तेषां समागमो घोरस्तुमुलो लोमहर्षणः । देवासुरसमो राजन्नासीत्सूर्ये विलम्बति ।।"},
{"c": "4.31", "n": "5", "i": 20691, "v": "उदतिष्ठद्रजो भौमं न प्रज्ञायत किंचन । पक्षिणश्चापतन्भूमौ सैन्येन रजसावृताः ।।"},
{"c": "4.31", "n": "6", "i": 20692, "v": "इषुभिर्व्यतिसंयद्भिरादित्योऽन्तरधीयत । खद्योतैरिव संयुक्तमन्तरिक्षं व्यराजत ।।"},
{"c": "4.31", "n": "7", "i": 20693, "v": "रुक्मपृष्ठानि चापानि व्यतिषक्तानि धन्विनाम् । पततां लोकवीराणां सव्यदक्षिणमस्यताम् ।।"},
{"c": "4.31", "n": "8", "i": 20694, "v": "रथा रथैः समाजग्मुः पादातैश्च पदातयः । सादिभिः सादिनश्चैव गजैश्चापि महागजाः ।।"},
{"c": "4.31", "n": "9", "i": 20695, "v": "असिभिः पट्टिशैः प्रासैः शक्तिभिस्तोमरैरपि । संरब्धाः समरे राजन्निजघ्नुरितरेतरम् ।।"},
{"c": "4.31", "n": "10", "i": 20696, "v": "निघ्नन्तः समरेऽन्योन्यं शूराः परिघबाहवः । न शेकुरभिसंरब्धाः शूरान्कर्तुं पराङ्मुखान् ।।"},
{"c": "4.31", "n": "11", "i": 20697, "v": "कॢप्तोत्तरोष्ठं सुनसं कॢप्तकेशमलंकृतम् । अदृश्यत शिरश्छिन्नं रजोध्वस्तं सकुण्डलम् ।।"},
{"c": "4.31", "n": "12", "i": 20698, "v": "अदृश्यंस्तत्र गात्राणि शरैश्छिन्नानि भागशः । शालस्कन्धनिकाशानि क्षत्रियाणां महामृधे ।।"},
{"c": "4.31", "n": "13", "i": 20699, "v": "नागभोगनिकाशैश्च बाहुभिश्चन्दनोक्षितैः । आकीर्णा वसुधा तत्र शिरोभिश्च सकुण्डलैः ।।"},
{"c": "4.31", "n": "14", "i": 20700, "v": "उपशाम्यद्रजो भौमं रुधिरेण प्रसर्पता । कश्मलं प्राविशद्घोरं निर्मर्यादमवर्तत ।।"},
{"c": "4.31", "n": "15", "i": 20701, "v": "शतानीकः शतं हत्वा विशालाक्षश्चतुःशतम् । प्रविष्टौ महतीं सेनां त्रिगर्तानां महारथौ । आर्च्छेतां बहुसंरब्धौ केशाकेशि नखानखि ।।"},
{"c": "4.31", "n": "16", "i": 20702, "v": "लक्षयित्वा त्रिगर्तानां तौ प्रविष्टौ रथव्रजम् । जग्मतुः सूर्यदत्तश्च मदिराश्वश्च पृष्ठतः ।।"},
{"c": "4.31", "n": "17", "i": 20703, "v": "विराटस्तत्र संग्रामे हत्वा पञ्चशतान्रथान् । हयानां च शतान्यत्र हत्वा पञ्च महारथान् ।।"},
{"c": "4.31", "n": "18", "i": 20704, "v": "चरन्स विविधान्मार्गान्रथेषु रथयूथपः । त्रिगर्तानां सुशर्माणमार्च्छद्रुक्मरथं रणे ।।"},
{"c": "4.31", "n": "19", "i": 20705, "v": "तौ व्यावहरतां तत्र महात्मानौ महाबलौ । अन्योन्यमभिगर्जन्तौ गोष्ठे गोवृषभाविव ।।"},
{"c": "4.31", "n": "20", "i": 20706, "v": "ततो रथाभ्यां रथिनौ व्यतियाय समन्ततः । शरान्व्यसृजतां शीघ्रं तोयधारा घनाविव ।।"},
{"c": "4.31", "n": "21", "i": 20707, "v": "अन्योन्यं चातिसंरब्धौ विचेरतुरमर्षणौ । कृतास्त्रौ निशितैर्बाणैरसिशक्तिगदाभृतौ ।।"},
{"c": "4.31", "n": "22", "i": 20708, "v": "ततो राजा सुशर्माणं विव्याध दशभिः शरैः । पञ्चभिः पञ्चभिश्चास्य विव्याध चतुरो हयान् ।।"},
{"c": "4.31", "n": "23", "i": 20709, "v": "तथैव मत्स्यराजानं सुशर्मा युद्धदुर्मदः । पञ्चाशता शितैर्बाणैर्विव्याध परमास्त्रवित् ।।"},
{"c": "4.31", "n": "24", "i": 20710, "v": "ततः सैन्यं समावृत्य मत्स्यराजसुशर्मणोः । नाभ्यजानंस्तदान्योन्यं प्रदोषे रजसावृते ।।"},
{"c": "4.32", "t": "वैशंपायन उवाच ।"},
{"c": "4.32", "n": "1", "i": 20711, "v": "तमसाभिप्लुते लोके रजसा चैव भारत । व्यतिष्ठन्वै मुहूर्तं तु व्यूढानीकाः प्रहारिणः ।।"},
{"c": "4.32", "n": "2", "i": 20712, "v": "ततोऽन्धकारं प्रणुदन्नुदतिष्ठत चन्द्रमाः । कुर्वाणो विमलां रात्रिं नन्दयन्क्षत्रियान्युधि ।।"},
{"c": "4.32", "n": "3", "i": 20713, "v": "ततः प्रकाशमासाद्य पुनर्युद्धमवर्तत । घोररूपं ततस्ते स्म नावेक्षन्त परस्परम् ।।"},
{"c": "4.32", "n": "4", "i": 20714, "v": "ततः सुशर्मा त्रैगर्तः सह भ्रात्रा यवीयसा । अभ्यद्रवन्मत्स्यराजं रथव्रातेन सर्वशः ।।"},
{"c": "4.32", "n": "5", "i": 20715, "v": "ततो रथाभ्यां प्रस्कन्द्य भ्रातरौ क्षत्रियर्षभौ । गदापाणी सुसंरब्धौ समभ्यद्रवतां हयान् ।।"},
{"c": "4.32", "n": "6", "i": 20716, "v": "तथैव तेषां तु बलानि तानि; क्रुद्धान्यथान्योन्यमभिद्रवन्ति । गदासिखड्गैश्च परश्वधैश्च; प्रासैश्च तीक्ष्णाग्रसुपीतधारैः ।।"},
{"c": "4.32", "n": "7", "i": 20717, "v": "बलं तु मत्स्यस्य बलेन राजा; सर्वं त्रिगर्ताधिपतिः सुशर्मा । प्रमथ्य जित्वा च प्रसह्य मत्स्यं; विराटमोजस्विनमभ्यधावत् ।।"},
{"c": "4.32", "n": "8", "i": 20718, "v": "तौ निहत्य पृथग्धुर्यावुभौ च पार्ष्णिसारथी । विरथं मत्स्यराजानं जीवग्राहमगृह्णताम् ।।"},
{"c": "4.32", "n": "9", "i": 20719, "v": "तमुन्मथ्य सुशर्मा तु रुदतीं वधुकामिव । स्यन्दनं स्वं समारोप्य प्रययौ शीघ्रवाहनः ।।"},
{"c": "4.32", "n": "10", "i": 20720, "v": "तस्मिन्गृहीते विरथे विराटे बलवत्तरे । प्राद्रवन्त भयान्मत्स्यास्त्रिगर्तैरर्दिता भृशम् ।।"},
{"c": "4.32", "n": "11", "i": 20721, "v": "तेषु संत्रास्यमानेषु कुन्तीपुत्रो युधिष्ठिरः । अभ्यभाषन्महाबाहुं भीमसेनमरिंदमम् ।।"},
{"c": "4.32", "n": "12", "i": 20722, "v": "मत्स्यराजः परामृष्टस्त्रिगर्तेन सुशर्मणा । तं मोक्षय महाबाहो न गच्छेद्द्विषतां वशम् ।।"},
{"c": "4.32", "n": "13", "i": 20723, "v": "उषिताः स्मः सुखं सर्वे सर्वकामैः सुपूजिताः । भीमसेन त्वया कार्या तस्य वासस्य निष्कृतिः ।।"},
{"c": "4.32", "t": "भीमसेन उवाच ।"},
{"c": "4.32", "n": "14", "i": 20724, "v": "अहमेनं परित्रास्ये शासनात्तव पार्थिव । पश्य मे सुमहत्कर्म युध्यतः सह शत्रुभिः ।।"},
{"c": "4.32", "n": "15", "i": 20725, "v": "स्वबाहुबलमाश्रित्य तिष्ठ त्वं भ्रातृभिः सह । एकान्तमाश्रितो राजन्पश्य मेऽद्य पराक्रमम् ।।"},
{"c": "4.32", "n": "16", "i": 20726, "v": "सुस्कन्धोऽयं महावृक्षो गदारूप इव स्थितः । एनमेव समारुज्य द्रावयिष्यामि शात्रवान् ।।"},
{"c": "4.32", "t": "वैशंपायन उवाच ।"},
{"c": "4.32", "n": "17", "i": 20727, "v": "तं मत्तमिव मातङ्गं वीक्षमाणं वनस्पतिम् । अब्रवीद्भ्रातरं वीरं धर्मराजो युधिष्ठिरः ।।"},
{"c": "4.32", "n": "18", "i": 20728, "v": "मा भीम साहसं कार्षीस्तिष्ठत्वेष वनस्पतिः । मा त्वा वृक्षेण कर्माणि कुर्वाणमतिमानुषम् । जनाः समवबुध्येरन्भीमोऽयमिति भारत ।।"},
{"c": "4.32", "n": "19", "i": 20729, "v": "अन्यदेवायुधं किंचित्प्रतिपद्यस्व मानुषम् । चापं वा यदि वा शक्तिं निस्त्रिंशं वा परश्वधम् ।।"},
{"c": "4.32", "n": "20", "i": 20730, "v": "यदेव मानुषं भीम भवेदन्यैरलक्षितम् । तदेवायुधमादाय मोक्षयाशु महीपतिम् ।।"},
{"c": "4.32", "n": "21", "i": 20731, "v": "यमौ च चक्ररक्षौ ते भवितारौ महाबलौ । व्यूहतः समरे तात मत्स्यराजं परीप्सतः ।।"},
{"c": "4.32", "n": "22", "i": 20732, "v": "ततः समस्तास्ते सर्वे तुरगानभ्यचोदयन् । दिव्यमस्त्रं विकुर्वाणास्त्रिगर्तान्प्रत्यमर्षणाः ।।"},
{"c": "4.32", "n": "23", "i": 20733, "v": "तान्निवृत्तरथान्दृष्ट्वा पाण्डवान्सा महाचमूः । वैराटी परमक्रुद्धा युयुधे परमाद्भुतम् ।।"},
{"c": "4.32", "n": "24", "i": 20734, "v": "सहस्रं न्यवधीत्तत्र कुन्तीपुत्रो युधिष्ठिरः । भीमः सप्तशतान्योधान्परलोकमदर्शयत् । नकुलश्चापि सप्तैव शतानि प्राहिणोच्छरैः ।।"},
{"c": "4.32", "n": "25", "i": 20735, "v": "शतानि त्रीणि शूराणां सहदेवः प्रतापवान् । युधिष्ठिरसमादिष्टो निजघ्ने पुरुषर्षभः । भित्त्वा तां महतीं सेनां त्रिगर्तानां नरर्षभ ।।"},
{"c": "4.32", "n": "26", "i": 20736, "v": "ततो युधिष्ठिरो राजा त्वरमाणो महारथः । अभिद्रुत्य सुशर्माणं शरैरभ्यतुदद्भृशम् ।।"},
{"c": "4.32", "n": "27", "i": 20737, "v": "सुशर्मापि सुसंक्रुद्धस्त्वरमाणो युधिष्ठिरम् । अविध्यन्नवभिर्बाणैश्चतुर्भिश्चतुरो हयान् ।।"},
{"c": "4.32", "n": "28", "i": 20738, "v": "ततो राजन्नाशुकारी कुन्तीपुत्रो वृकोदरः । समासाद्य सुशर्माणमश्वानस्य व्यपोथयत् ।।"},
{"c": "4.32", "n": "29", "i": 20739, "v": "पृष्ठगोपौ च तस्याथ हत्वा परमसायकैः । अथास्य सारथिं क्रुद्धो रथोपस्थादपाहरत् ।।"},
{"c": "4.32", "n": "30", "i": 20740, "v": "चक्ररक्षश्च शूरश्च शोणाश्वो नाम विश्रुतः । स भयाद्द्वैरथं दृष्ट्वा त्रैगर्तं प्राजहत्तदा ।।"},
{"c": "4.32", "n": "31", "i": 20741, "v": "ततो विराटः प्रस्कन्द्य रथादथ सुशर्मणः । गदामस्य परामृश्य तमेवाजघ्निवान्बली । स चचार गदापाणिर्वृद्धोऽपि तरुणो यथा ।।"},
{"c": "4.32", "n": "32", "i": 20742, "v": "भीमस्तु भीमसंकाशो रथात्प्रस्कन्द्य कुण्डली । त्रिगर्तराजमादत्त सिंहः क्षुद्रमृगं यथा ।।"},
{"c": "4.32", "n": "33", "i": 20743, "v": "तस्मिन्गृहीते विरथे त्रिगर्तानां महारथे । अभज्यत बलं सर्वं त्रैगर्तं तद्भयातुरम् ।।"},
{"c": "4.32", "n": "34", "i": 20744, "v": "निवर्त्य गास्ततः सर्वाः पाण्डुपुत्रा महाबलाः । अवजित्य सुशर्माणं धनं चादाय सर्वशः ।।"},
{"c": "4.32", "n": "35", "i": 20745, "v": "स्वबाहुबलसंपन्ना ह्रीनिषेधा यतव्रताः । संग्रामशिरसो मध्ये तां रात्रिं सुखिनोऽवसन् ।।"},
{"c": "4.32", "n": "36", "i": 20746, "v": "ततो विराटः कौन्तेयानतिमानुषविक्रमान् । अर्चयामास वित्तेन मानेन च महारथान् ।।"},
{"c": "4.32", "t": "विराट उवाच ।"},
{"c": "4.32", "n": "37", "i": 20747, "v": "यथैव मम रत्नानि युष्माकं तानि वै तथा । कार्यं कुरुत तैः सर्वे यथाकामं यथासुखम् ।।"},
{"c": "4.32", "n": "38", "i": 20748, "v": "ददान्यलंकृताः कन्या वसूनि विविधानि च । मनसश्चाप्यभिप्रेतं यद्वः शत्रुनिबर्हणाः ।।"},
{"c": "4.32", "n": "39", "i": 20749, "v": "युष्माकं विक्रमादद्य मुक्तोऽहं स्वस्तिमानिह । तस्माद्भवन्तो मत्स्यानामीश्वराः सर्व एव हि ।।"},
{"c": "4.32", "t": "वैशंपायन उवाच ।"},
{"c": "4.32", "n": "40", "i": 20750, "v": "तथाभिवादिनं मत्स्यं कौरवेयाः पृथक्पृथक् । ऊचुः प्राञ्जलयः सर्वे युधिष्ठिरपुरोगमाः ।।"},
{"c": "4.32", "n": "41", "i": 20751, "v": "प्रतिनन्दाम ते वाक्यं सर्वं चैव विशां पते । एतेनैव प्रतीताः स्मो यत्त्वं मुक्तोऽद्य शत्रुभिः ।।"},
{"c": "4.32", "n": "42", "i": 20752, "v": "अथाब्रवीत्प्रीतमना मत्स्यराजो युधिष्ठिरम् । पुनरेव महाबाहुर्विराटो राजसत्तमः । एहि त्वामभिषेक्ष्यामि मत्स्यराजोऽस्तु नो भवान् ।।"},
{"c": "4.32", "n": "43", "i": 20753, "v": "मनसश्चाप्यभिप्रेतं यत्ते शत्रुनिबर्हण । तत्तेऽहं संप्रदास्यामि सर्वमर्हति नो भवान् ।।"},
{"c": "4.32", "n": "44", "i": 20754, "v": "रत्नानि गाः सुवर्णं च मणिमुक्तमथापि वा । वैयाघ्रपद्य विप्रेन्द्र सर्वथैव नमोऽस्तु ते ।।"},
{"c": "4.32", "n": "45", "i": 20755, "v": "त्वत्कृते ह्यद्य पश्यामि राज्यमात्मानमेव च । यतश्च जातः संरम्भः स च शत्रुर्वशं गतः ।।"},
{"c": "4.32", "n": "46", "i": 20756, "v": "ततो युधिष्ठिरो मत्स्यं पुनरेवाभ्यभाषत । प्रतिनन्दामि ते वाक्यं मनोज्ञं मत्स्य भाषसे ।।"},
{"c": "4.32", "n": "47", "i": 20757, "v": "आनृशंस्यपरो नित्यं सुसुखः सततं भव । गच्छन्तु दूतास्त्वरितं नगरं तव पार्थिव । सुहृदां प्रियमाख्यातुं घोषयन्तु च ते जयम् ।।"},
{"c": "4.32", "n": "48", "i": 20758, "v": "ततस्तद्वचनान्मत्स्यो दूतान्राजा समादिशत् । आचक्षध्वं पुरं गत्वा संग्रामे विजयं मम ।।"},
{"c": "4.32", "n": "49", "i": 20759, "v": "कुमाराः समलंकृत्य पर्यागच्छन्तु मे पुरात् । वादित्राणि च सर्वाणि गणिकाश्च स्वलंकृताः ।।"},
{"c": "4.32", "n": "50", "i": 20760, "v": "ते गत्वा केवलां रात्रिमथ सूर्योदयं प्रति । विराटस्य पुराभ्याशे दूता जयमघोषयन् ।।"},
{"c": "4.33", "t": "वैशंपायन उवाच ।"},
{"c": "4.33", "n": "1", "i": 20761, "v": "याते त्रिगर्तं मत्स्ये तु पशूंस्तान्स्वान्परीप्सति । दुर्योधनः सहामात्यो विराटमुपयादथ ।।"},
{"c": "4.33", "n": "2", "i": 20762, "v": "भीष्मो द्रोणश्च कर्णश्च कृपश्च परमास्त्रवित् । द्रौणिश्च सौबलश्चैव तथा दुःशासनः प्रभुः ।।"},
{"c": "4.33", "n": "3", "i": 20763, "v": "विविंशतिर्विकर्णश्च चित्रसेनश्च वीर्यवान् । दुर्मुखो दुःसहश्चैव ये चैवान्ये महारथाः ।।"},
{"c": "4.33", "n": "4", "i": 20764, "v": "एते मत्स्यानुपागम्य विराटस्य महीपतेः । घोषान्विद्राव्य तरसा गोधनं जह्रुरोजसा ।।"},
{"c": "4.33", "n": "5", "i": 20765, "v": "षष्टिं गवां सहस्राणि कुरवः कालयन्ति ते । महता रथवंशेन परिवार्य समन्ततः ।।"},
{"c": "4.33", "n": "6", "i": 20766, "v": "गोपालानां तु घोषेषु हन्यतां तैर्महारथैः । आरावः सुमहानासीत्संप्रहारे भयंकरे ।।"},
{"c": "4.33", "n": "7", "i": 20767, "v": "गवाध्यक्षस्तु संत्रस्तो रथमास्थाय सत्वरः । जगाम नगरायैव परिक्रोशंस्तदार्तवत् ।।"},
{"c": "4.33", "n": "8", "i": 20768, "v": "स प्रविश्य पुरं राज्ञो नृपवेश्माभ्ययात्ततः । अवतीर्य रथात्तूर्णमाख्यातुं प्रविवेश ह ।।"},
{"c": "4.33", "n": "9", "i": 20769, "v": "दृष्ट्वा भूमिंजयं नाम पुत्रं मत्स्यस्य मानिनम् । तस्मै तत्सर्वमाचष्ट राष्ट्रस्य पशुकर्षणम् ।।"},
{"c": "4.33", "n": "10", "i": 20770, "v": "षष्टिं गवां सहस्राणि कुरवः कालयन्ति ते । तद्विजेतुं समुत्तिष्ठ गोधनं राष्ट्रवर्धनम् ।।"},
{"c": "4.33", "n": "11", "i": 20771, "v": "राजपुत्र हितप्रेप्सुः क्षिप्रं निर्याहि वै स्वयम् । त्वां हि मत्स्यो महीपालः शून्यपालमिहाकरोत् ।।"},
{"c": "4.33", "n": "12", "i": 20772, "v": "त्वया परिषदो मध्ये श्लाघते स नराधिपः । पुत्रो ममानुरूपश्च शूरश्चेति कुलोद्वहः ।।"},
{"c": "4.33", "n": "13", "i": 20773, "v": "इष्वस्त्रे निपुणो योधः सदा वीरश्च मे सुतः । तस्य तत्सत्यमेवास्तु मनुष्येन्द्रस्य भाषितम् ।।"},
{"c": "4.33", "n": "14", "i": 20774, "v": "आवर्तय कुरूञ्जित्वा पशून्पशुमतां वर । निर्दहैषामनीकानि भीमेन शरतेजसा ।।"},
{"c": "4.33", "n": "15", "i": 20775, "v": "धनुश्च्युतै रुक्मपुङ्खैः शरैः संनतपर्वभिः । द्विषतां भिन्ध्यनीकानि गजानामिव यूथपः ।।"},
{"c": "4.33", "n": "16", "i": 20776, "v": "पाशोपधानां ज्यातन्त्रीं चापदण्डां महास्वनाम् । शरवर्णां धनुर्वीणां शत्रुमध्ये प्रवादय ।।"},
{"c": "4.33", "n": "17", "i": 20777, "v": "श्वेता रजतसंकाशा रथे युज्यन्तु ते हयाः । ध्वजं च सिंहं सौवर्णमुच्छ्रयन्तु तवाभिभोः ।।"},
{"c": "4.33", "n": "18", "i": 20778, "v": "रुक्मपुङ्खाः प्रसन्नाग्रा मुक्ता हस्तवता त्वया । छादयन्तु शराः सूर्यं राज्ञामायुर्निरोधिनः ।।"},
{"c": "4.33", "n": "19", "i": 20779, "v": "रणे जित्वा कुरून्सर्वान्वज्रपाणिरिवासुरान् । यशो महदवाप्य त्वं प्रविशेदं पुरं पुनः ।।"},
{"c": "4.33", "n": "20", "i": 20780, "v": "त्वं हि राष्ट्रस्य परमा गतिर्मत्स्यपतेः सुतः । गतिमन्तो भवन्त्वद्य सर्वे विषयवासिनः ।।"},
{"c": "4.33", "n": "21", "i": 20781, "v": "स्त्रीमध्य उक्तस्तेनासौ तद्वाक्यमभयंकरम् । अन्तःपुरे श्लाघमान इदं वचनमब्रवीत् ।।"},
{"c": "4.34", "t": "उत्तर उवाच ।"},
{"c": "4.34", "n": "1", "i": 20782, "v": "अद्याहमनुगच्छेयं दृढधन्वा गवां पदम् । यदि मे सारथिः कश्चिद्भवेदश्वेषु कोविदः ।।"},
{"c": "4.34", "n": "2", "i": 20783, "v": "तमेव नाधिगच्छामि यो मे यन्ता भवेन्नरः । पश्यध्वं सारथिं क्षिप्रं मम युक्तं प्रयास्यतः ।।"},
{"c": "4.34", "n": "3", "i": 20784, "v": "अष्टाविंशतिरात्रं वा मासं वा नूनमन्ततः । यत्तदासीन्महद्युद्धं तत्र मे सारथिर्हतः ।।"},
{"c": "4.34", "n": "4", "i": 20785, "v": "स लभेयं यदि त्वन्यं हययानविदं नरम् । त्वरावानद्य यात्वाहं समुच्छ्रितमहाध्वजम् ।।"},
{"c": "4.34", "n": "5", "i": 20786, "v": "विगाह्य तत्परानीकं गजवाजिरथाकुलम् । शस्त्रप्रतापनिर्वीर्यान्कुरूञ्जित्वानये पशून् ।।"},
{"c": "4.34", "n": "6", "i": 20787, "v": "दुर्योधनं शांतनवं कर्णं वैकर्तनं कृपम् । द्रोणं च सह पुत्रेण महेष्वासान्समागतान् ।।"},
{"c": "4.34", "n": "7", "i": 20788, "v": "वित्रासयित्वा संग्रामे दानवानिव वज्रभृत् । अनेनैव मुहूर्तेन पुनः प्रत्यानये पशून् ।।"},
{"c": "4.34", "n": "8", "i": 20789, "v": "शून्यमासाद्य कुरवः प्रयान्त्यादाय गोधनम् । किं नु शक्यं मया कर्तुं यदहं तत्र नाभवम् ।।"},
{"c": "4.34", "n": "9", "i": 20790, "v": "पश्येयुरद्य मे वीर्यं कुरवस्ते समागताः । किं नु पार्थोऽर्जुनः साक्षादयमस्मान्प्रबाधते ।।"},
{"c": "4.34", "t": "वैशंपायन उवाच ।"},
{"c": "4.34", "n": "10", "i": 20791, "v": "तस्य तद्वचनं स्त्रीषु भाषतः स्म पुनः पुनः । नामर्षयत पाञ्चाली बीभत्सोः परिकीर्तनम् ।।"},
{"c": "4.34", "n": "11", "i": 20792, "v": "अथैनमुपसंगम्य स्त्रीमध्यात्सा तपस्विनी । व्रीडमानेव शनकैरिदं वचनमब्रवीत् ।।"},
{"c": "4.34", "n": "12", "i": 20793, "v": "योऽसौ बृहद्वारणाभो युवा सुप्रियदर्शनः । बृहन्नडेति विख्यातः पार्थस्यासीत्स सारथिः ।।"},
{"c": "4.34", "n": "13", "i": 20794, "v": "धनुष्यनवरश्चासीत्तस्य शिष्यो महात्मनः । दृष्टपूर्वो मया वीर चरन्त्या पाण्डवान्प्रति ।।"},
{"c": "4.34", "n": "14", "i": 20795, "v": "यदा तत्पावको दावमदहत्खाण्डवं महत् । अर्जुनस्य तदानेन संगृहीता हयोत्तमाः ।।"},
{"c": "4.34", "n": "15", "i": 20796, "v": "तेन सारथिना पार्थः सर्वभूतानि सर्वशः । अजयत्खाण्डवप्रस्थे न हि यन्तास्ति तादृशः ।।"},
{"c": "4.34", "n": "16", "i": 20797, "v": "येयं कुमारी सुश्रोणी भगिनी ते यवीयसी । अस्याः स वचनं वीर करिष्यति न संशयः ।।"},
{"c": "4.34", "n": "17", "i": 20798, "v": "यदि वै सारथिः स स्यात्कुरून्सर्वानसंशयम् । जित्वा गाश्च समादाय ध्रुवमागमनं भवेत् ।।"},
{"c": "4.34", "n": "18", "i": 20799, "v": "एवमुक्तः स सैरन्ध्र्या भगिनीं प्रत्यभाषत । गच्छ त्वमनवद्याङ्गि तामानय बृहन्नडाम् ।।"},
{"c": "4.34", "n": "19", "i": 20800, "v": "सा भ्रात्रा प्रेषिता शीघ्रमगच्छन्नर्तनागृहम् । यत्रास्ते स महाबाहुश्छन्नः सत्रेण पाण्डवः ।।"},
{"c": "4.35", "t": "वैशंपायन उवाच ।"},
{"c": "4.35", "n": "1", "i": 20801, "v": "स तां दृष्ट्वा विशालाक्षीं राजपुत्रीं सखीं सखा । प्रहसन्नब्रवीद्राजन्कुत्रागमनमित्युत ।।"},
{"c": "4.35", "n": "2", "i": 20802, "v": "तमब्रवीद्राजपुत्री समुपेत्य नरर्षभम् । प्रणयं भावयन्ती स्म सखीमध्य इदं वचः ।।"},
{"c": "4.35", "n": "3", "i": 20803, "v": "गावो राष्ट्रस्य कुरुभिः काल्यन्ते नो बृहन्नडे । तान्विजेतुं मम भ्राता प्रयास्यति धनुर्धरः ।।"},
{"c": "4.35", "n": "4", "i": 20804, "v": "नचिरं च हतस्तस्य संग्रामे रथसारथिः । तेन नास्ति समः सूतो योऽस्य सारथ्यमाचरेत् ।।"},
{"c": "4.35", "n": "5", "i": 20805, "v": "तस्मै प्रयतमानाय सारथ्यर्थं बृहन्नडे । आचचक्षे हयज्ञाने सैरन्ध्री कौशलं तव ।।"},
{"c": "4.35", "n": "6", "i": 20806, "v": "सा सारथ्यं मम भ्रातुः कुरु साधु बृहन्नडे । पुरा दूरतरं गावो ह्रियन्ते कुरुभिर्हि नः ।।"},
{"c": "4.35", "n": "7", "i": 20807, "v": "अथैतद्वचनं मेऽद्य नियुक्ता न करिष्यसि । प्रणयादुच्यमाना त्वं परित्यक्ष्यामि जीवितम् ।।"},
{"c": "4.35", "n": "8", "i": 20808, "v": "एवमुक्तस्तु सुश्रोण्या तया सख्या परंतपः । जगाम राजपुत्रस्य सकाशममितौजसः ।।"},
{"c": "4.35", "n": "9", "i": 20809, "v": "तं सा व्रजन्तं त्वरितं प्रभिन्नमिव कुञ्जरम् । अन्वगच्छद्विशालाक्षी शिशुर्गजवधूरिव ।।"},
{"c": "4.35", "n": "10", "i": 20810, "v": "दूरादेव तु तं प्रेक्ष्य राजपुत्रोऽभ्यभाषत । त्वया सारथिना पार्थः खाण्डवेऽग्निमतर्पयत् ।।"},
{"c": "4.35", "n": "11", "i": 20811, "v": "पृथिवीमजयत्कृत्स्नां कुन्तीपुत्रो धनंजयः । सैरन्ध्री त्वां समाचष्ट सा हि जानाति पाण्डवान् ।।"},
{"c": "4.35", "n": "12", "i": 20812, "v": "संयच्छ मामकानश्वांस्तथैव त्वं बृहन्नडे । कुरुभिर्योत्स्यमानस्य गोधनानि परीप्सतः ।।"},
{"c": "4.35", "n": "13", "i": 20813, "v": "अर्जुनस्य किलासीस्त्वं सारथिर्दयितः पुरा । त्वयाजयत्सहायेन पृथिवीं पाण्डवर्षभः ।।"},
{"c": "4.35", "n": "14", "i": 20814, "v": "एवमुक्ता प्रत्युवाच राजपुत्रं बृहन्नडा । का शक्तिर्मम सारथ्यं कर्तुं संग्राममूर्धनि ।।"},
{"c": "4.35", "n": "15", "i": 20815, "v": "गीतं वा यदि वा नृत्तं वादित्रं वा पृथग्विधम् । तत्करिष्यामि भद्रं ते सारथ्यं तु कुतो मयि ।।"},
{"c": "4.35", "t": "उत्तर उवाच ।"},
{"c": "4.35", "n": "16", "i": 20816, "v": "बृहन्नडे गायनो वा नर्तनो वा पुनर्भव । क्षिप्रं मे रथमास्थाय निगृह्णीष्व हयोत्तमान् ।।"},
{"c": "4.35", "t": "वैशंपायन उवाच ।"},
{"c": "4.35", "n": "17", "i": 20817, "v": "स तत्र नर्मसंयुक्तमकरोत्पाण्डवो बहु । उत्तरायाः प्रमुखतः सर्वं जानन्नरिंदम ।।"},
{"c": "4.35", "n": "18", "i": 20818, "v": "ऊर्ध्वमुत्क्षिप्य कवचं शरीरे प्रत्यमुञ्चत । कुमार्यस्तत्र तं दृष्ट्वा प्राहसन्पृथुलोचनाः ।।"},
{"c": "4.35", "n": "19", "i": 20819, "v": "स तु दृष्ट्वा विमुह्यन्तं स्वयमेवोत्तरस्ततः । कवचेन महार्हेण समनह्यद्बृहन्नडाम् ।।"},
{"c": "4.35", "n": "20", "i": 20820, "v": "स बिभ्रत्कवचं चाग्र्यं स्वयमप्यंशुमत्प्रभम् । ध्वजं च सिंहमुच्छ्रित्य सारथ्ये समकल्पयत् ।।"},
{"c": "4.35", "n": "21", "i": 20821, "v": "धनूंषि च महार्हाणि बाणांश्च रुचिरान्बहून् । आदाय प्रययौ वीरः स बृहन्नडसारथिः ।।"},
{"c": "4.35", "n": "22", "i": 20822, "v": "अथोत्तरा च कन्याश्च सख्यस्तामब्रुवंस्तदा । बृहन्नडे आनयेथा वासांसि रुचिराणि नः ।।"},
{"c": "4.35", "n": "23", "i": 20823, "v": "पाञ्चालिकार्थं सूक्ष्माणि चित्राणि विविधानि च । विजित्य संग्रामगतान्भीष्मद्रोणमुखान्कुरून् ।।"},
{"c": "4.35", "n": "24", "i": 20824, "v": "अथ ता ब्रुवतीः कन्याः सहिताः पाण्डुनन्दनः । प्रत्युवाच हसन्पार्थो मेघदुन्दुभिनिःस्वनः ।।"},
{"c": "4.35", "n": "25", "i": 20825, "v": "यद्युत्तरोऽयं संग्रामे विजेष्यति महारथान् । अथाहरिष्ये वासांसि दिव्यानि रुचिराणि च ।।"},
{"c": "4.35", "n": "26", "i": 20826, "v": "एवमुक्त्वा तु बीभत्सुस्ततः प्राचोदयद्धयान् । कुरूनभिमुखाञ्शूरो नानाध्वजपताकिनः ।।"},
{"c": "4.36", "t": "वैशंपायन उवाच ।"},
{"c": "4.36", "n": "1", "i": 20827, "v": "स राजधान्या निर्याय वैराटिः पृथिवींजयः । प्रयाहीत्यब्रवीत्सूतं यत्र ते कुरवो गताः ।।"},
{"c": "4.36", "n": "2", "i": 20828, "v": "समवेतान्कुरून्यावज्जिगीषूनवजित्य वै । गाश्चैषां क्षिप्रमादाय पुनरायामि स्वं पुरम् ।।"},
{"c": "4.36", "n": "3", "i": 20829, "v": "ततस्तांश्चोदयामास सदश्वान्पाण्डुनन्दनः । ते हया नरसिंहेन चोदिता वातरंहसः । आलिखन्त इवाकाशमूहुः काञ्चनमालिनः ।।"},
{"c": "4.36", "n": "4", "i": 20830, "v": "नातिदूरमथो यात्वा मत्स्यपुत्रधनंजयौ । अवेक्षेताममित्रघ्नौ कुरूणां बलिनां बलम् । श्मशानमभितो गत्वा आससाद कुरूनथ ।।"},
{"c": "4.36", "n": "5", "i": 20831, "v": "तदनीकं महत्तेषां विबभौ सागरस्वनम् । सर्पमाणमिवाकाशे वनं बहुलपादपम् ।।"},
{"c": "4.36", "n": "6", "i": 20832, "v": "ददृशे पार्थिवो रेणुर्जनितस्तेन सर्पता । दृष्टिप्रणाशो भूतानां दिवस्पृङ्नरसत्तम ।।"},
{"c": "4.36", "n": "7", "i": 20833, "v": "तदनीकं महद्दृष्ट्वा गजाश्वरथसंकुलम् । कर्णदुर्योधनकृपैर्गुप्तं शांतनवेन च ।।"},
{"c": "4.36", "n": "8", "i": 20834, "v": "द्रोणेन च सपुत्रेण महेष्वासेन धीमता । हृष्टरोमा भयोद्विग्नः पार्थं वैराटिरब्रवीत् ।।"},
{"c": "4.36", "n": "9", "i": 20835, "v": "नोत्सहे कुरुभिर्योद्धुं रोमहर्षं हि पश्य मे । बहुप्रवीरमत्युग्रं देवैरपि दुरासदम् । प्रतियोद्धुं न शक्ष्यामि कुरुसैन्यमनन्तकम् ।।"},
{"c": "4.36", "n": "10", "i": 20836, "v": "नाशंसे भारतीं सेनां प्रवेष्टुं भीमकार्मुकाम् । रथनागाश्वकलिलां पत्तिध्वजसमाकुलाम् । दृष्ट्वैव हि परानाजावात्मा प्रव्यथतीव मे ।।"},
{"c": "4.36", "n": "11", "i": 20837, "v": "यत्र द्रोणश्च भीष्मश्च कृपः कर्णो विविंशतिः । अश्वत्थामा विकर्णश्च सोमदत्तोऽथ बाह्लिकः ।।"},
{"c": "4.36", "n": "12", "i": 20838, "v": "दुर्योधनस्तथा वीरो राजा च रथिनां वरः । द्युतिमन्तो महेष्वासाः सर्वे युद्धविशारदाः ।।"},
{"c": "4.36", "n": "13", "i": 20839, "v": "दृष्ट्वैव हि कुरूनेतान्व्यूढानीकान्प्रहारिणः । हृषितानि च रोमाणि कश्मलं चागतं मम ।।"},
{"c": "4.36", "t": "वैशंपायन उवाच ।"},
{"c": "4.36", "n": "14", "i": 20840, "v": "अवियातो वियातस्य मौर्ख्याद्धूर्तस्य पश्यतः । परिदेवयते मन्दः सकाशे सव्यसाचिनः ।।"},
{"c": "4.36", "n": "15", "i": 20841, "v": "त्रिगर्तान्मे पिता यातः शून्ये संप्रणिधाय माम् । सर्वां सेनामुपादाय न मे सन्तीह सैनिकाः ।।"},
{"c": "4.36", "n": "16", "i": 20842, "v": "सोऽहमेको बहून्बालः कृतास्त्रानकृतश्रमः । प्रतियोद्धुं न शक्ष्यामि निवर्तस्व बृहन्नडे ।।"},
{"c": "4.36", "t": "अर्जुन उवाच ।"},
{"c": "4.36", "n": "17", "i": 20843, "v": "भयेन दीनरूपोऽसि द्विषतां हर्षवर्धनः । न च तावत्कृतं किंचित्परैः कर्म रणाजिरे ।।"},
{"c": "4.36", "n": "18", "i": 20844, "v": "स्वयमेव च मामात्थ वह मां कौरवान्प्रति । सोऽहं त्वां तत्र नेष्यामि यत्रैते बहुला ध्वजाः ।।"},
{"c": "4.36", "n": "19", "i": 20845, "v": "मध्यमामिषगृध्राणां कुरूणामाततायिनाम् । नेष्यामि त्वां महाबाहो पृथिव्यामपि युध्यताम् ।।"},
{"c": "4.36", "n": "20", "i": 20846, "v": "तथा स्त्रीषु प्रतिश्रुत्य पौरुषं पुरुषेषु च । कत्थमानोऽभिनिर्याय किमर्थं न युयुत्ससे ।।"},
{"c": "4.36", "n": "21", "i": 20847, "v": "न चेद्विजित्य गास्तास्त्वं गृहान्वै प्रतियास्यसि । प्रहसिष्यन्ति वीर त्वां नरा नार्यश्च संगताः ।।"},
{"c": "4.36", "n": "22", "i": 20848, "v": "अहमप्यत्र सैरन्ध्र्या स्तुतः सारथ्यकर्मणि । न हि शक्ष्याम्यनिर्जित्य गाः प्रयातुं पुरं प्रति ।।"},
{"c": "4.36", "n": "23", "i": 20849, "v": "स्तोत्रेण चैव सैरन्ध्र्यास्तव वाक्येन तेन च । कथं न युध्येयमहं कुरून्सर्वान्स्थिरो भव ।।"},
{"c": "4.36", "t": "उत्तर उवाच ।"},
{"c": "4.36", "n": "24", "i": 20850, "v": "कामं हरन्तु मत्स्यानां भूयांसं कुरवो धनम् । प्रहसन्तु च मां नार्यो नरा वापि बृहन्नडे ।।"},
{"c": "4.36", "t": "वैशंपायन उवाच ।"},
{"c": "4.36", "n": "25", "i": 20851, "v": "इत्युक्त्वा प्राद्रवद्भीतो रथात्प्रस्कन्द्य कुण्डली । त्यक्त्वा मानं स मन्दात्मा विसृज्य सशरं धनुः ।।"},
{"c": "4.36", "t": "बृहन्नडोवाच ।"},
{"c": "4.36", "n": "26", "i": 20852, "v": "नैष पूर्वैः स्मृतो धर्मः क्षत्रियस्य पलायनम् । श्रेयस्ते मरणं युद्धे न भीतस्य पलायनम् ।।"},
{"c": "4.36", "t": "वैशंपायन उवाच ।"},
{"c": "4.36", "n": "27", "i": 20853, "v": "एवमुक्त्वा तु कौन्तेयः सोऽवप्लुत्य रथोत्तमात् । तमन्वधावद्धावन्तं राजपुत्रं धनंजयः । दीर्घां वेणीं विधुन्वानः साधु रक्ते च वाससी ।।"},
{"c": "4.36", "n": "28", "i": 20854, "v": "विधूय वेणीं धावन्तमजानन्तोऽर्जुनं तदा । सैनिकाः प्राहसन्केचित्तथारूपमवेक्ष्य तम् ।।"},
{"c": "4.36", "n": "29", "i": 20855, "v": "तं शीघ्रमभिधावन्तं संप्रेक्ष्य कुरवोऽब्रुवन् । क एष वेषप्रच्छन्नो भस्मनेव हुताशनः ।।"},
{"c": "4.36", "n": "30", "i": 20856, "v": "किंचिदस्य यथा पुंसः किंचिदस्य यथा स्त्रियः । सारूप्यमर्जुनस्येव क्लीबरूपं बिभर्ति च ।।"},
{"c": "4.36", "n": "31", "i": 20857, "v": "तदेवैतच्छिरोग्रीवं तौ बाहू परिघोपमौ । तद्वदेवास्य विक्रान्तं नायमन्यो धनंजयात् ।।"},
{"c": "4.36", "n": "32", "i": 20858, "v": "अमरेष्विव देवेन्द्रो मानुषेषु धनंजयः । एकः कोऽस्मानुपायायादन्यो लोके धनंजयात् ।।"},
{"c": "4.36", "n": "33", "i": 20859, "v": "एकः पुत्रो विराटस्य शून्ये संनिहितः पुरे । स एष किल निर्यातो बालभावान्न पौरुषात् ।।"},
{"c": "4.36", "n": "34", "i": 20860, "v": "सत्रेण नूनं छन्नं हि चरन्तं पार्थमर्जुनम् । उत्तरः सारथिं कृत्वा निर्यातो नगराद्बहिः ।।"},
{"c": "4.36", "n": "35", "i": 20861, "v": "स नो मन्ये ध्वजान्दृष्ट्वा भीत एष पलायति । तं नूनमेष धावन्तं जिघृक्षति धनंजयः ।।"},
{"c": "4.36", "n": "36", "i": 20862, "v": "इति स्म कुरवः सर्वे विमृशन्तः पृथक्पृथक् । न च व्यवसितुं किंचिदुत्तरं शक्नुवन्ति ते । छन्नं तथा तं सत्रेण पाण्डवं प्रेक्ष्य भारत ।।"},
{"c": "4.36", "n": "37", "i": 20863, "v": "उत्तरं तु प्रधावन्तमनुद्रुत्य धनंजयः । गत्वा पदशतं तूर्णं केशपक्षे परामृशत् ।।"},
{"c": "4.36", "n": "38", "i": 20864, "v": "सोऽर्जुनेन परामृष्टः पर्यदेवयदार्तवत् । बहुलं कृपणं चैव विराटस्य सुतस्तदा ।।"},
{"c": "4.36", "n": "39", "i": 20865, "v": "शातकुम्भस्य शुद्धस्य शतं निष्कान्ददामि ते । मणीनष्टौ च वैडूर्यान्हेमबद्धान्महाप्रभान् ।।"},
{"c": "4.36", "n": "40", "i": 20866, "v": "हेमदण्डप्रतिच्छन्नं रथं युक्तं च सुव्रजैः । मत्तांश्च दश मातङ्गान्मुञ्च मां त्वं बृहन्नडे ।।"},
{"c": "4.36", "t": "वैशंपायन उवाच ।"},
{"c": "4.36", "n": "41", "i": 20867, "v": "एवमादीनि वाक्यानि विलपन्तमचेतसम् । प्रहस्य पुरुषव्याघ्रो रथस्यान्तिकमानयत् ।।"},
{"c": "4.36", "n": "42", "i": 20868, "v": "अथैनमब्रवीत्पार्थो भयार्तं नष्टचेतसम् । यदि नोत्सहसे योद्धुं शत्रुभिः शत्रुकर्शन । एहि मे त्वं हयान्यच्छ युध्यमानस्य शत्रुभिः ।।"},
{"c": "4.36", "n": "43", "i": 20869, "v": "प्रयाह्येतद्रथानीकं मद्बाहुबलरक्षितः । अप्रधृष्यतमं घोरं गुप्तं वीरैर्महारथैः ।।"},
{"c": "4.36", "n": "44", "i": 20870, "v": "मा भैस्त्वं राजपुत्राग्र्य क्षत्रियोऽसि परंतप । अहं वै कुरुभिर्योत्स्याम्यवजेष्यामि ते पशून् ।।"},
{"c": "4.36", "n": "45", "i": 20871, "v": "प्रविश्यैतद्रथानीकमप्रधृष्यं दुरासदम् । यन्ता भूस्त्वं नरश्रेष्ठ योत्स्येऽहं कुरुभिः सह ।।"},
{"c": "4.36", "n": "46", "i": 20872, "v": "एवं ब्रुवाणो बीभत्सुर्वैराटिमपराजितः । समाश्वास्य मुहूर्तं तमुत्तरं भरतर्षभ ।।"},
{"c": "4.36", "n": "47", "i": 20873, "v": "तत एनं विचेष्टन्तमकामं भयपीडितम् । रथमारोपयामास पार्थः प्रहरतां वरः ।।"},
{"c": "4.37", "t": "वैशंपायन उवाच ।"},
{"c": "4.37", "n": "1", "i": 20874, "v": "तं दृष्ट्वा क्लीबवेषेण रथस्थं नरपुंगवम् । शमीमभिमुखं यान्तं रथमारोप्य चोत्तरम् ।।"},
{"c": "4.37", "n": "2", "i": 20875, "v": "भीष्मद्रोणमुखास्तत्र कुरूणां रथसत्तमाः । वित्रस्तमनसः सर्वे धनंजयकृताद्भयात् ।।"},
{"c": "4.37", "n": "3", "i": 20876, "v": "तानवेक्ष्य हतोत्साहानुत्पातानपि चाद्भुतान् । गुरुः शस्त्रभृतां श्रेष्ठो भारद्वाजोऽभ्यभाषत ।।"},
{"c": "4.37", "n": "4", "i": 20877, "v": "चलाश्च वाताः संवान्ति रूक्षाः परुषनिःस्वनाः । भस्मवर्णप्रकाशेन तमसा संवृतं नभः ।।"},
{"c": "4.37", "n": "5", "i": 20878, "v": "रूक्षवर्णाश्च जलदा दृश्यन्तेऽद्भुतदर्शनाः । निःसरन्ति च कोशेभ्यः शस्त्राणि विविधानि च ।।"},
{"c": "4.37", "n": "6", "i": 20879, "v": "शिवाश्च विनदन्त्येता दीप्तायां दिशि दारुणाः । हयाश्चाश्रूणि मुञ्चन्ति ध्वजाः कम्पन्त्यकम्पिताः ।।"},
{"c": "4.37", "n": "7", "i": 20880, "v": "यादृशान्यत्र रूपाणि संदृश्यन्ते बहून्यपि । यत्ता भवन्तस्तिष्ठन्तु स्याद्युद्धं समुपस्थितम् ।।"},
{"c": "4.37", "n": "8", "i": 20881, "v": "रक्षध्वमपि चात्मानं व्यूहध्वं वाहिनीमपि । वैशसं च प्रतीक्षध्वं रक्षध्वं चापि गोधनम् ।।"},
{"c": "4.37", "n": "9", "i": 20882, "v": "एष वीरो महेष्वासः सर्वशस्त्रभृतां वरः । आगतः क्लीबवेषेण पार्थो नास्त्यत्र संशयः ।।"},
{"c": "4.37", "n": "10", "i": 20883, "v": "स एष पार्थो विक्रान्तः सव्यसाची परंतपः । नायुद्धेन निवर्तेत सर्वैरपि मरुद्गणैः ।।"},
{"c": "4.37", "n": "11", "i": 20884, "v": "क्लेशितश्च वने शूरो वासवेन च शिक्षितः । अमर्षवशमापन्नो योत्स्यते नात्र संशयः ।।"},
{"c": "4.37", "n": "12", "i": 20885, "v": "नेहास्य प्रतियोद्धारमहं पश्यामि कौरवाः । महादेवोऽपि पार्थेन श्रूयते युधि तोषितः ।।"},
{"c": "4.37", "t": "कर्ण उवाच ।"},
{"c": "4.37", "n": "13", "i": 20886, "v": "सदा भवान्फल्गुनस्य गुणैरस्मान्विकत्थसे । न चार्जुनः कला पूर्णा मम दुर्योधनस्य वा ।।"},
{"c": "4.37", "t": "दुर्योधन उवाच ।"},
{"c": "4.37", "n": "14", "i": 20887, "v": "यद्येष पार्थो राधेय कृतं कार्यं भवेन्मम । ज्ञाताः पुनश्चरिष्यन्ति द्वादशान्यान्हि वत्सरान् ।।"},
{"c": "4.37", "n": "15", "i": 20888, "v": "अथैष कश्चिदेवान्यः क्लीबवेषेण मानवः । शरैरेनं सुनिशितैः पातयिष्यामि भूतले ।।"},
{"c": "4.37", "t": "वैशंपायन उवाच ।"},
{"c": "4.37", "n": "16", "i": 20889, "v": "तस्मिन्ब्रुवति तद्वाक्यं धार्तराष्ट्रे परंतपे । भीष्मो द्रोणः कृपो द्रौणिः पौरुषं तदपूजयन् ।।"},
{"c": "4.38", "t": "वैशंपायन उवाच ।"},
{"c": "4.38", "n": "1", "i": 20890, "v": "तां शमीमुपसंगम्य पार्थो वैराटिमब्रवीत् । सुकुमारं समाज्ञातं संग्रामे नातिकोविदम् ।।"},
{"c": "4.38", "n": "2", "i": 20891, "v": "समादिष्टो मया क्षिप्रं धनूंष्यवहरोत्तर । नेमानि हि त्वदीयानि सोढुं शक्ष्यन्ति मे बलम् ।।"},
{"c": "4.38", "n": "3", "i": 20892, "v": "भारं वापि गुरुं हर्तुं कुञ्जरं वा प्रमर्दितुम् । मम वा बाहुविक्षेपं शत्रूनिह विजेष्यतः ।।"},
{"c": "4.38", "n": "4", "i": 20893, "v": "तस्माद्भूमिंजयारोह शमीमेतां पलाशिनीम् । अस्यां हि पाण्डुपुत्राणां धनूंषि निहितान्युत ।।"},
{"c": "4.38", "n": "5", "i": 20894, "v": "युधिष्ठिरस्य भीमस्य बीभत्सोर्यमयोस्तथा । ध्वजाः शराश्च शूराणां दिव्यानि कवचानि च ।।"},
{"c": "4.38", "n": "6", "i": 20895, "v": "अत्र चैतन्महावीर्यं धनुः पार्थस्य गाण्डिवम् । एकं शतसहस्रेण संमितं राष्ट्रवर्धनम् ।।"},
{"c": "4.38", "n": "7", "i": 20896, "v": "व्यायामसहमत्यर्थं तृणराजसमं महत् । सर्वायुधमहामात्रं शत्रुसंबाधकारकम् ।।"},
{"c": "4.38", "n": "8", "i": 20897, "v": "सुवर्णविकृतं दिव्यं श्लक्ष्णमायतमव्रणम् । अलं भारं गुरुं वोढुं दारुणं चारुदर्शनम् । तादृशान्येव सर्वाणि बलवन्ति दृढानि च ।।"},
{"c": "4.38", "t": "उत्तर उवाच ।"},
{"c": "4.38", "n": "9", "i": 20898, "v": "अस्मिन्वृक्षे किलोद्बद्धं शरीरमिति नः श्रुतम् । तदहं राजपुत्रः सन्स्पृशेयं पाणिना कथम् ।।"},
{"c": "4.38", "n": "10", "i": 20899, "v": "नैवंविधं मया युक्तमालब्धुं क्षत्रयोनिना । महता राजपुत्रेण मन्त्रयज्ञविदा सता ।।"},
{"c": "4.38", "n": "11", "i": 20900, "v": "स्पृष्टवन्तं शरीरं मां शववाहमिवाशुचिम् । कथं वा व्यवहार्यं वै कुर्वीथास्त्वं बृहन्नडे ।।"},
{"c": "4.38", "t": "बृहन्नडोवाच ।"},
{"c": "4.38", "n": "12", "i": 20901, "v": "व्यवहार्यश्च राजेन्द्र शुचिश्चैव भविष्यसि । धनूंष्येतानि मा भैस्त्वं शरीरं नात्र विद्यते ।।"},
{"c": "4.38", "n": "13", "i": 20902, "v": "दायादं मत्स्यराजस्य कुले जातं मनस्विनम् । कथं त्वा निन्दितं कर्म कारयेयं नृपात्मज ।।"},
{"c": "4.38", "t": "वैशंपायन उवाच ।"},
{"c": "4.38", "n": "14", "i": 20903, "v": "एवमुक्तः स पार्थेन रथात्प्रस्कन्द्य कुण्डली । आरुरोह शमीवृक्षं वैराटिरवशस्तदा ।।"},
{"c": "4.38", "n": "15", "i": 20904, "v": "तमन्वशासच्छत्रुघ्नो रथे तिष्ठन्धनंजयः । परिवेष्टनमेतेषां क्षिप्रं चैव व्यपानुद ।।"},
{"c": "4.38", "n": "16", "i": 20905, "v": "तथा संनहनान्येषां परिमुच्य समन्ततः । अपश्यद्गाण्डिवं तत्र चतुर्भिरपरैः सह ।।"},
{"c": "4.38", "n": "17", "i": 20906, "v": "तेषां विमुच्यमानानां धनुषामर्कवर्चसाम् । विनिश्चेरुः प्रभा दिव्या ग्रहाणामुदयेष्विव ।।"},
{"c": "4.38", "n": "18", "i": 20907, "v": "स तेषां रूपमालोक्य भोगिनामिव जृम्भताम् । हृष्टरोमा भयोद्विग्नः क्षणेन समपद्यत ।।"},
{"c": "4.38", "n": "19", "i": 20908, "v": "संस्पृश्य तानि चापानि भानुमन्ति बृहन्ति च । वैराटिरर्जुनं राजन्निदं वचनमब्रवीत् ।।"},
{"c": "4.38", "t": "उत्तर उवाच ।"},
{"c": "4.38", "n": "20", "i": 20909, "v": "बिन्दवो जातरूपस्य शतं यस्मिन्निपातिताः । सहस्रकोटि सौवर्णाः कस्यैतद्धनुरुत्तमम् ।।"},
{"c": "4.38", "n": "21", "i": 20910, "v": "वारणा यस्य सौवर्णाः पृष्ठे भासन्ति दंशिताः । सुपार्श्वं सुग्रहं चैव कस्यैतद्धनुरुत्तमम् ।।"},
{"c": "4.38", "n": "22", "i": 20911, "v": "तपनीयस्य शुद्धस्य षष्टिर्यस्येन्द्रगोपकाः । पृष्ठे विभक्ताः शोभन्ते कस्यैतद्धनुरुत्तमम् ।।"},
{"c": "4.38", "n": "23", "i": 20912, "v": "सूर्या यत्र च सौवर्णास्त्रयो भासन्ति दंशिताः । तेजसा प्रज्वलन्तो हि कस्यैतद्धनुरुत्तमम् ।।"},
{"c": "4.38", "n": "24", "i": 20913, "v": "शालभा यत्र सौवर्णास्तपनीयविचित्रिताः । सुवर्णमणिचित्रं च कस्यैतद्धनुरुत्तमम् ।।"},
{"c": "4.38", "n": "25", "i": 20914, "v": "इमे च कस्य नाराचाः सहस्रा लोमवाहिनः । समन्तात्कलधौताग्रा उपासङ्गे हिरण्मये ।।"},
{"c": "4.38", "n": "26", "i": 20915, "v": "विपाठाः पृथवः कस्य गार्ध्रपत्राः शिलाशिताः । हारिद्रवर्णाः सुनसाः पीताः सर्वायसाः शराः ।।"},
{"c": "4.38", "n": "27", "i": 20916, "v": "कस्यायमसितावापः पञ्चशार्दूललक्षणः । वराहकर्णव्यामिश्रः शरान्धारयते दश ।।"},
{"c": "4.38", "n": "28", "i": 20917, "v": "कस्येमे पृथवो दीर्घाः सर्वपारशवाः शराः । शतानि सप्त तिष्ठन्ति नाराचा रुधिराशनाः ।।"},
{"c": "4.38", "n": "29", "i": 20918, "v": "कस्येमे शुकपत्राभैः पूर्वैरर्धैः सुवाससः । उत्तरैरायसैः पीतैर्हेमपुङ्खैः शिलाशितैः ।।"},
{"c": "4.38", "n": "30", "i": 20919, "v": "कस्यायं सायको दीर्घः शिलीपृष्ठः शिलीमुखः । वैयाघ्रकोशे निहितो हेमचित्रत्सरुर्महान् ।।"},
{"c": "4.38", "n": "31", "i": 20920, "v": "सुफलश्चित्रकोशश्च किङ्किणीसायको महान् । कस्य हेमत्सरुर्दिव्यः खड्गः परमनिर्व्रणः ।।"},
{"c": "4.38", "n": "32", "i": 20921, "v": "कस्यायं विमलः खड्गो गव्ये कोशे समर्पितः । हेमत्सरुरनाधृष्यो नैषध्यो भारसाधनः ।।"},
{"c": "4.38", "n": "33", "i": 20922, "v": "कस्य पाञ्चनखे कोशे सायको हेमविग्रहः । प्रमाणरूपसंपन्नः पीत आकाशसंनिभः ।।"},
{"c": "4.38", "n": "34", "i": 20923, "v": "कस्य हेममये कोशे सुतप्ते पावकप्रभे । निस्त्रिंशोऽयं गुरुः पीतः सैक्यः परमनिर्व्रणः ।।"},
{"c": "4.38", "n": "35", "i": 20924, "v": "निर्दिशस्व यथातत्त्वं मया पृष्टा बृहन्नडे । विस्मयो मे परो जातो दृष्ट्वा सर्वमिदं महत् ।।"},
{"c": "4.38", "t": "बृहन्नडोवाच ।"},
{"c": "4.38", "n": "36", "i": 20925, "v": "यन्मां पूर्वमिहापृच्छः शत्रुसेनानिबर्हणम् । गाण्डीवमेतत्पार्थस्य लोकेषु विदितं धनुः ।।"},
{"c": "4.38", "n": "37", "i": 20926, "v": "सर्वायुधमहामात्रं शातकुम्भपरिष्कृतम् । एतत्तदर्जुनस्यासीद्गाण्डीवं परमायुधम् ।।"},
{"c": "4.38", "n": "38", "i": 20927, "v": "यत्तच्छतसहस्रेण संमितं राष्ट्रवर्धनम् । येन देवान्मनुष्यांश्च पार्थो विषहते मृधे ।।"},
{"c": "4.38", "n": "39", "i": 20928, "v": "देवदानवगन्धर्वैः पूजितं शाश्वतीः समाः । एतद्वर्षसहस्रं तु ब्रह्मा पूर्वमधारयत् ।।"},
{"c": "4.38", "n": "40", "i": 20929, "v": "ततोऽनन्तरमेवाथ प्रजापतिरधारयत् । त्रीणि पञ्चशतं चैव शक्रोऽशीति च पञ्च च ।।"},
{"c": "4.38", "n": "41", "i": 20930, "v": "सोमः पञ्चशतं राजा तथैव वरुणः शतम् । पार्थः पञ्च च षष्टिं च वर्षाणि श्वेतवाहनः ।।"},
{"c": "4.38", "n": "42", "i": 20931, "v": "महावीर्यं महद्दिव्यमेतत्तद्धनुरुत्तमम् । पूजितं सुरमर्त्येषु बिभर्ति परमं वपुः ।।"},
{"c": "4.38", "n": "43", "i": 20932, "v": "सुपार्श्वं भीमसेनस्य जातरूपग्रहं धनुः । येन पार्थोऽजयत्कृत्स्नां दिशं प्राचीं परंतपः ।।"},
{"c": "4.38", "n": "44", "i": 20933, "v": "इन्द्रगोपकचित्रं च यदेतच्चारुविग्रहम् । राज्ञो युधिष्ठिरस्यैतद्वैराटे धनुरुत्तमम् ।।"},
{"c": "4.38", "n": "45", "i": 20934, "v": "सूर्या यस्मिंस्तु सौवर्णाः प्रभासन्ते प्रभासिनः । तेजसा प्रज्वलन्तो वै नकुलस्यैतदायुधम् ।।"},
{"c": "4.38", "n": "46", "i": 20935, "v": "शलभा यत्र सौवर्णास्तपनीयविचित्रिताः । एतन्माद्रीसुतस्यापि सहदेवस्य कार्मुकम् ।।"},
{"c": "4.38", "n": "47", "i": 20936, "v": "ये त्विमे क्षुरसंकाशाः सहस्रा लोमवाहिनः । एतेऽर्जुनस्य वैराटे शराः सर्पविषोपमाः ।।"},
{"c": "4.38", "n": "48", "i": 20937, "v": "एते ज्वलन्तः संग्रामे तेजसा शीघ्रगामिनः । भवन्ति वीरस्याक्षय्या व्यूहतः समरे रिपून् ।।"},
{"c": "4.38", "n": "49", "i": 20938, "v": "ये चेमे पृथवो दीर्घाश्चन्द्रबिम्बार्धदर्शनाः । एते भीमस्य निशिता रिपुक्षयकराः शराः ।।"},
{"c": "4.38", "n": "50", "i": 20939, "v": "हारिद्रवर्णा ये त्वेते हेमपुङ्खाः शिलाशिताः । नकुलस्य कलापोऽयं पञ्चशार्दूललक्षणः ।।"},
{"c": "4.38", "n": "51", "i": 20940, "v": "येनासौ व्यजयत्कृत्स्नां प्रतीचीं दिशमाहवे । कलापो ह्येष तस्यासीन्माद्रीपुत्रस्य धीमतः ।।"},
{"c": "4.38", "n": "52", "i": 20941, "v": "ये त्विमे भास्कराकाराः सर्वपारशवाः शराः । एते चित्राः क्रियोपेताः सहदेवस्य धीमतः ।।"},
{"c": "4.38", "n": "53", "i": 20942, "v": "ये त्विमे निशिताः पीताः पृथवो दीर्घवाससः । हेमपुङ्खास्त्रिपर्वाणो राज्ञ एते महाशराः ।।"},
{"c": "4.38", "n": "54", "i": 20943, "v": "यस्त्वयं सायको दीर्घः शिलीपृष्ठः शिलीमुखः । अर्जुनस्यैष संग्रामे गुरुभारसहो दृढः ।।"},
{"c": "4.38", "n": "55", "i": 20944, "v": "वैयाघ्रकोशस्तु महान्भीमसेनस्य सायकः । गुरुभारसहो दिव्यः शात्रवाणां भयंकरः ।।"},
{"c": "4.38", "n": "56", "i": 20945, "v": "सुफलश्चित्रकोशश्च हेमत्सरुरनुत्तमः । निस्त्रिंशः कौरवस्यैष धर्मराजस्य धीमतः ।।"},
{"c": "4.38", "n": "57", "i": 20946, "v": "यस्तु पाञ्चनखे कोशे निहितश्चित्रसेवने । नकुलस्यैष निस्त्रिंशो गुरुभारसहो दृढः ।।"},
{"c": "4.38", "n": "58", "i": 20947, "v": "यस्त्वयं विमलः खड्गो गव्ये कोशे समर्पितः । सहदेवस्य विद्ध्येनं सर्वभारसहं दृढम् ।।"},
{"c": "4.39", "t": "उत्तर उवाच ।"},
{"c": "4.39", "n": "1", "i": 20948, "v": "सुवर्णविकृतानीमान्यायुधानि महात्मनाम् । रुचिराणि प्रकाशन्ते पार्थानामाशुकारिणाम् ।।"},
{"c": "4.39", "n": "2", "i": 20949, "v": "क्व नु स्विदर्जुनः पार्थः कौरव्यो वा युधिष्ठिरः । नकुलः सहदेवश्च भीमसेनश्च पाण्डवः ।।"},
{"c": "4.39", "n": "3", "i": 20950, "v": "सर्व एव महात्मानः सर्वामित्रविनाशनाः । राज्यमक्षैः पराकीर्य न श्रूयन्ते कदाचन ।।"},
{"c": "4.39", "n": "4", "i": 20951, "v": "द्रौपदी क्व च पाञ्चाली स्त्रीरत्नमिति विश्रुता । जितानक्षैस्तदा कृष्णा तानेवान्वगमद्वनम् ।।"},
{"c": "4.39", "t": "अर्जुन उवाच ।"},
{"c": "4.39", "n": "5", "i": 20952, "v": "अहमस्म्यर्जुनः पार्थः सभास्तारो युधिष्ठिरः । बल्लवो भीमसेनस्तु पितुस्ते रसपाचकः ।।"},
{"c": "4.39", "n": "6", "i": 20953, "v": "अश्वबन्धोऽथ नकुलः सहदेवस्तु गोकुले । सैरन्ध्रीं द्रौपदीं विद्धि यत्कृते कीचका हताः ।।"},
{"c": "4.39", "t": "उत्तर उवाच ।"},
{"c": "4.39", "n": "7", "i": 20954, "v": "दश पार्थस्य नामानि यानि पूर्वं श्रुतानि मे । प्रब्रूयास्तानि यदि मे श्रद्दध्यां सर्वमेव ते ।।"},
{"c": "4.39", "t": "अर्जुन उवाच ।"},
{"c": "4.39", "n": "8", "i": 20955, "v": "हन्त तेऽहं समाचक्षे दश नामानि यानि मे । अर्जुनः फल्गुनो जिष्णुः किरीटी श्वेतवाहनः । बीभत्सुर्विजयः कृष्णः सव्यसाची धनंजयः ।।"},
{"c": "4.39", "t": "उत्तर उवाच ।"},
{"c": "4.39", "n": "9", "i": 20956, "v": "केनासि विजयो नाम केनासि श्वेतवाहनः । किरीटी नाम केनासि सव्यसाची कथं भवान् ।।"},
{"c": "4.39", "n": "10", "i": 20957, "v": "अर्जुनः फल्गुनो जिष्णुः कृष्णो बीभत्सुरेव च । धनंजयश्च केनासि प्रब्रूहि मम तत्त्वतः । श्रुता मे तस्य वीरस्य केवला नामहेतवः ।।"},
{"c": "4.39", "t": "अर्जुन उवाच ।"},
{"c": "4.39", "n": "11", "i": 20958, "v": "सर्वाञ्जनपदाञ्जित्वा वित्तमाच्छिद्य केवलम् । मध्ये धनस्य तिष्ठामि तेनाहुर्मां धनंजयम् ।।"},
{"c": "4.39", "n": "12", "i": 20959, "v": "अभिप्रयामि संग्रामे यदहं युद्धदुर्मदान् । नाजित्वा विनिवर्तामि तेन मां विजयं विदुः ।।"},
{"c": "4.39", "n": "13", "i": 20960, "v": "श्वेताः काञ्चनसंनाहा रथे युज्यन्ति मे हयाः । संग्रामे युध्यमानस्य तेनाहं श्वेतवाहनः ।।"},
{"c": "4.39", "n": "14", "i": 20961, "v": "उत्तराभ्यां च पूर्वाभ्यां फल्गुनीभ्यामहं दिवा । जातो हिमवतः पृष्ठे तेन मां फल्गुनं विदुः ।।"},
{"c": "4.39", "n": "15", "i": 20962, "v": "पुरा शक्रेण मे दत्तं युध्यतो दानवर्षभैः । किरीटं मूर्ध्नि सूर्याभं तेन माहुः किरीटिनम् ।।"},
{"c": "4.39", "n": "16", "i": 20963, "v": "न कुर्यां कर्म बीभत्सं युध्यमानः कथंचन । तेन देवमनुष्येषु बीभत्सुरिति मां विदुः ।।"},
{"c": "4.39", "n": "17", "i": 20964, "v": "उभौ मे दक्षिणौ पाणी गाण्डीवस्य विकर्षणे । तेन देवमनुष्येषु सव्यसाचीति मां विदुः ।।"},
{"c": "4.39", "n": "18", "i": 20965, "v": "पृथिव्यां चतुरन्तायां वर्णो मे दुर्लभः समः । करोमि कर्म शुक्लं च तेन मामर्जुनं विदुः ।।"},
{"c": "4.39", "n": "19", "i": 20966, "v": "अहं दुरापो दुर्धर्षो दमनः पाकशासनिः । तेन देवमनुष्येषु जिष्णुनामास्मि विश्रुतः ।।"},
{"c": "4.39", "n": "20", "i": 20967, "v": "कृष्ण इत्येव दशमं नाम चक्रे पिता मम । कृष्णावदातस्य सतः प्रियत्वाद्बालकस्य वै ।।"},
{"c": "4.39", "t": "वैशंपायन उवाच ।"},
{"c": "4.39", "n": "21", "i": 20968, "v": "ततः पार्थं स वैराटिरभ्यवादयदन्तिकात् । अहं भूमिंजयो नाम नाम्नाहमपि चोत्तरः ।।"},
{"c": "4.39", "n": "22", "i": 20969, "v": "दिष्ट्या त्वां पार्थ पश्यामि स्वागतं ते धनंजय । लोहिताक्ष महाबाहो नागराजकरोपम । यदज्ञानादवोचं त्वां क्षन्तुमर्हसि तन्मम ।।"},
{"c": "4.39", "n": "23", "i": 20970, "v": "यतस्त्वया कृतं पूर्वं विचित्रं कर्म दुष्करम् । अतो भयं व्यतीतं मे प्रीतिश्च परमा त्वयि ।।"},
{"c": "4.40", "t": "उत्तर उवाच ।"},
{"c": "4.40", "n": "1", "i": 20971, "v": "आस्थाय विपुलं वीर रथं सारथिना मया । कतमं यास्यसेऽनीकमुक्तो यास्याम्यहं त्वया ।।"},
{"c": "4.40", "t": "अर्जुन उवाच ।"},
{"c": "4.40", "n": "2", "i": 20972, "v": "प्रीतोऽस्मि पुरुषव्याघ्र न भयं विद्यते तव । सर्वान्नुदामि ते शत्रून्रणे रणविशारद ।।"},
{"c": "4.40", "n": "3", "i": 20973, "v": "स्वस्थो भव महाबुद्धे पश्य मां शत्रुभिः सह । युध्यमानं विमर्देऽस्मिन्कुर्वाणं भैरवं महत् ।।"},
{"c": "4.40", "n": "4", "i": 20974, "v": "एतान्सर्वानुपासङ्गान्क्षिप्रं बध्नीहि मे रथे । एतं चाहर निस्त्रिंशं जातरूपपरिष्कृतम् । अहं वै कुरुभिर्योत्स्याम्यवजेष्यामि ते पशून् ।।"},
{"c": "4.40", "n": "5", "i": 20975, "v": "संकल्पपक्षविक्षेपं बाहुप्राकारतोरणम् । त्रिदण्डतूणसंबाधमनेकध्वजसंकुलम् ।।"},
{"c": "4.40", "n": "6", "i": 20976, "v": "ज्याक्षेपणं क्रोधकृतं नेमीनिनददुन्दुभि । नगरं ते मया गुप्तं रथोपस्थं भविष्यति ।।"},
{"c": "4.40", "n": "7", "i": 20977, "v": "अधिष्ठितो मया संख्ये रथो गाण्डीवधन्वना । अजेयः शत्रुसैन्यानां वैराटे व्येतु ते भयम् ।।"},
{"c": "4.40", "t": "उत्तर उवाच ।"},
{"c": "4.40", "n": "8", "i": 20978, "v": "बिभेमि नाहमेतेषां जानामि त्वां स्थिरं युधि । केशवेनापि संग्रामे साक्षादिन्द्रेण वा समम् ।।"},
{"c": "4.40", "n": "9", "i": 20979, "v": "इदं तु चिन्तयन्नेव परिमुह्यामि केवलम् । निश्चयं चापि दुर्मेधा न गच्छामि कथंचन ।।"},
{"c": "4.40", "n": "10", "i": 20980, "v": "एवं वीराङ्गरूपस्य लक्षणैरुचितस्य च । केन कर्मविपाकेन क्लीबत्वमिदमागतम् ।।"},
{"c": "4.40", "n": "11", "i": 20981, "v": "मन्ये त्वां क्लीबवेषेण चरन्तं शूलपाणिनम् । गन्धर्वराजप्रतिमं देवं वापि शतक्रतुम् ।।"},
{"c": "4.40", "t": "अर्जुन उवाच ।"},
{"c": "4.40", "n": "12", "i": 20982, "v": "भ्रातुर्नियोगाज्ज्येष्ठस्य संवत्सरमिदं व्रतम् । चरामि ब्रह्मचर्यं वै सत्यमेतद्ब्रवीमि ते ।।"},
{"c": "4.40", "n": "13", "i": 20983, "v": "नास्मि क्लीबो महाबाहो परवान्धर्मसंयुतः । समाप्तव्रतमुत्तीर्णं विद्धि मां त्वं नृपात्मज ।।"},
{"c": "4.40", "t": "उत्तर उवाच ।"},
{"c": "4.40", "n": "14", "i": 20984, "v": "परमोऽनुग्रहो मेऽद्य यत्प्रतर्को न मे वृथा । न हीदृशाः क्लीबरूपा भवन्तीह नरोत्तमाः ।।"},
{"c": "4.40", "n": "15", "i": 20985, "v": "सहायवानस्मि रणे युध्येयममरैरपि । साध्वसं तत्प्रनष्टं मे किं करोमि ब्रवीहि मे ।।"},
{"c": "4.40", "n": "16", "i": 20986, "v": "अहं ते संग्रहीष्यामि हयाञ्शत्रुरथारुजः । शिक्षितो ह्यस्मि सारथ्ये तीर्थतः पुरुषर्षभ ।।"},
{"c": "4.40", "n": "17", "i": 20987, "v": "दारुको वासुदेवस्य यथा शक्रस्य मातलिः । तथा मां विद्धि सारथ्ये शिक्षितं नरपुंगव ।।"},
{"c": "4.40", "n": "18", "i": 20988, "v": "यस्य याते न पश्यन्ति भूमौ प्राप्तं पदं पदम् । दक्षिणं यो धुरं युक्तः सुग्रीवसदृशो हयः ।।"},
{"c": "4.40", "n": "19", "i": 20989, "v": "योऽयं धुरं धुर्यवरो वामं वहति शोभनः । तं मन्ये मेघपुष्पस्य जवेन सदृशं हयम् ।।"},
{"c": "4.40", "n": "20", "i": 20990, "v": "योऽयं काञ्चनसंनाहः पार्ष्णिं वहति शोभनः । वामं सैन्यस्य मन्ये तं जवेन बलवत्तरम् ।।"},
{"c": "4.40", "n": "21", "i": 20991, "v": "योऽयं वहति ते पार्ष्णिं दक्षिणामञ्चितोद्यतः । बलाहकादपि मतः स जवे वीर्यवत्तरः ।।"},
{"c": "4.40", "n": "22", "i": 20992, "v": "त्वामेवायं रथो वोढुं संग्रामेऽर्हति धन्विनम् । त्वं चेमं रथमास्थाय योद्धुमर्हो मतो मम ।।"},
{"c": "4.40", "t": "वैशंपायन उवाच ।"},
{"c": "4.40", "n": "23", "i": 20993, "v": "ततो निर्मुच्य बाहुभ्यां वलयानि स वीर्यवान् । चित्रे दुन्दुभिसंनादे प्रत्यमुञ्चत्तले शुभे ।।"},
{"c": "4.40", "n": "24", "i": 20994, "v": "कृष्णान्भङ्गीमतः केशाञ्श्वेतेनोद्ग्रथ्य वाससा । अधिज्यं तरसा कृत्वा गाण्डीवं व्याक्षिपद्धनुः ।।"},
{"c": "4.40", "n": "25", "i": 20995, "v": "तस्य विक्षिप्यमाणस्य धनुषोऽभून्महास्वनः । यथा शैलस्य महतः शैलेनैवाभिजघ्नुषः ।।"},
{"c": "4.40", "n": "26", "i": 20996, "v": "सनिर्घाताभवद्भूमिर्दिक्षु वायुर्ववौ भृशम् । भ्रान्तद्विजं खं तदासीत्प्रकम्पितमहाद्रुमम् ।।"},
{"c": "4.40", "n": "27", "i": 20997, "v": "तं शब्दं कुरवोऽजानन्विस्फोटमशनेरिव । यदर्जुनो धनुःश्रेष्ठं बाहुभ्यामाक्षिपद्रथे ।।"},
{"c": "4.41", "t": "वैशंपायन उवाच ।"},
{"c": "4.41", "n": "1", "i": 20998, "v": "उत्तरं सारथिं कृत्वा शमीं कृत्वा प्रदक्षिणम् । आयुधं सर्वमादाय ततः प्रायाद्धनंजयः ।।"},
{"c": "4.41", "n": "2", "i": 20999, "v": "ध्वजं सिंहं रथात्तस्मादपनीय महारथः । प्रणिधाय शमीमूले प्रायादुत्तरसारथिः ।।"},
{"c": "4.41", "n": "3", "i": 21000, "v": "दैवीं मायां रथे युक्त्वा विहितां विश्वकर्मणा । काञ्चनं सिंहलाङ्गूलं ध्वजं वानरलक्षणम् ।।"},
{"c": "4.41", "n": "4", "i": 21001, "v": "मनसा चिन्तयामास प्रसादं पावकस्य च । स च तच्चिन्तितं ज्ञात्वा ध्वजे भूतान्यचोदयत् ।।"},
{"c": "4.41", "n": "5", "i": 21002, "v": "सपताकं विचित्राङ्गं सोपासङ्गं महारथः । रथमास्थाय बीभत्सुः कौन्तेयः श्वेतवाहनः ।।"},
{"c": "4.41", "n": "6", "i": 21003, "v": "बद्धासिः सतनुत्राणः प्रगृहीतशरासनः । ततः प्रायादुदीचीं स कपिप्रवरकेतनः ।।"},
{"c": "4.41", "n": "7", "i": 21004, "v": "स्वनवन्तं महाशङ्खं बलवानरिमर्दनः । प्राधमद्बलमास्थाय द्विषतां लोमहर्षणम् ।।"},
{"c": "4.41", "n": "8", "i": 21005, "v": "ततस्ते जवना धुर्या जानुभ्यामगमन्महीम् । उत्तरश्चापि संत्रस्तो रथोपस्थ उपाविशत् ।।"},
{"c": "4.41", "n": "9", "i": 21006, "v": "संस्थाप्य चाश्वान्कौन्तेयः समुद्यम्य च रश्मिभिः । उत्तरं च परिष्वज्य समाश्वासयदर्जुनः ।।"},
{"c": "4.41", "n": "10", "i": 21007, "v": "मा भैस्त्वं राजपुत्राग्र्य क्षत्रियोऽसि परंतप । कथं पुरुषशार्दूल शत्रुमध्ये विषीदसि ।।"},
{"c": "4.41", "n": "11", "i": 21008, "v": "श्रुतास्ते शङ्खशब्दाश्च भेरीशब्दाश्च पुष्कलाः । कुञ्जराणां च नदतां व्यूढानीकेषु तिष्ठताम् ।।"},
{"c": "4.41", "n": "12", "i": 21009, "v": "स त्वं कथमिहानेन शङ्खशब्देन भीषितः । विषण्णरूपो वित्रस्तः पुरुषः प्राकृतो यथा ।।"},
{"c": "4.41", "t": "उत्तर उवाच ।"},
{"c": "4.41", "n": "13", "i": 21010, "v": "श्रुता मे शङ्खशब्दाश्च भेरीशब्दाश्च पुष्कलाः । कुञ्जराणां च निनदा व्यूढानीकेषु तिष्ठताम् ।।"},
{"c": "4.41", "n": "14", "i": 21011, "v": "नैवंविधः शङ्खशब्दः पुरा जातु मया श्रुतः । ध्वजस्य चापि रूपं मे दृष्टपूर्वं न हीदृशम् । धनुषश्चैव निर्घोषः श्रुतपूर्वो न मे क्वचित् ।।"},
{"c": "4.41", "n": "15", "i": 21012, "v": "अस्य शङ्खस्य शब्देन धनुषो निस्वनेन च । रथस्य च निनादेन मनो मुह्यति मे भृशम् ।।"},
{"c": "4.41", "n": "16", "i": 21013, "v": "व्याकुलाश्च दिशः सर्वा हृदयं व्यथतीव मे । ध्वजेन पिहिताः सर्वा दिशो न प्रतिभान्ति मे । गाण्डीवस्य च शब्देन कर्णौ मे बधिरीकृतौ ।।"},
{"c": "4.41", "t": "अर्जुन उवाच ।"},
{"c": "4.41", "n": "17", "i": 21014, "v": "एकान्ते रथमास्थाय पद्भ्यां त्वमवपीडय । दृढं च रश्मीन्संयच्छ शङ्खं ध्मास्याम्यहं पुनः ।।"},
{"c": "4.41", "t": "वैशंपायन उवाच ।"},
{"c": "4.41", "n": "18", "i": 21015, "v": "तस्य शङ्खस्य शब्देन रथनेमिस्वनेन च । गाण्डीवस्य च घोषेण पृथिवी समकम्पत ।।"},
{"c": "4.41", "t": "द्रोण उवाच ।"},
{"c": "4.41", "n": "19", "i": 21016, "v": "यथा रथस्य निर्घोषो यथा शङ्ख उदीर्यते । कम्पते च यथा भूमिर्नैषोऽन्यः सव्यसाचिनः ।।"},
{"c": "4.41", "n": "20", "i": 21017, "v": "शस्त्राणि न प्रकाशन्ते न प्रहृष्यन्ति वाजिनः । अग्नयश्च न भासन्ते समिद्धास्तन्न शोभनम् ।।"},
{"c": "4.41", "n": "21", "i": 21018, "v": "प्रत्यादित्यं च नः सर्वे मृगा घोरप्रवादिनः । ध्वजेषु च निलीयन्ते वायसास्तन्न शोभनम् । शकुनाश्चापसव्या नो वेदयन्ति महद्भयम् ।।"},
{"c": "4.41", "n": "22", "i": 21019, "v": "गोमायुरेष सेनाया रुवन्मध्येऽनुधावति । अनाहतश्च निष्क्रान्तो महद्वेदयते भयम् । भवतां रोमकूपाणि प्रहृष्टान्युपलक्षये ।।"},
{"c": "4.41", "n": "23", "i": 21020, "v": "पराभूता च वः सेना न कश्चिद्योद्धुमिच्छति । विवर्णमुखभूयिष्ठाः सर्वे योधा विचेतसः । गाः संप्रस्थाप्य तिष्ठामो व्यूढानीकाः प्रहारिणः ।।"},
{"c": "4.42", "t": "वैशंपायन उवाच ।"},
{"c": "4.42", "n": "1", "i": 21021, "v": "अथ दुर्योधनो राजा समरे भीष्ममब्रवीत् । द्रोणं च रथशार्दूलं कृपं च सुमहारथम् ।।"},
{"c": "4.42", "n": "2", "i": 21022, "v": "उक्तोऽयमर्थ आचार्यो मया कर्णेन चासकृत् । पुनरेव च वक्ष्यामि न हि तृप्यामि तं ब्रुवन् ।।"},
{"c": "4.42", "n": "3", "i": 21023, "v": "पराजितैर्हि वस्तव्यं तैश्च द्वादश वत्सरान् । वने जनपदेऽज्ञातैरेष एव पणो हि नः ।।"},
{"c": "4.42", "n": "4", "i": 21024, "v": "तेषां न तावन्निर्वृत्तं वर्तते तु त्रयोदशम् । अज्ञातवासं बीभत्सुरथास्माभिः समागतः ।।"},
{"c": "4.42", "n": "5", "i": 21025, "v": "अनिवृत्ते तु निर्वासे यदि बीभत्सुरागतः । पुनर्द्वादश वर्षाणि वने वत्स्यन्ति पाण्डवाः ।।"},
{"c": "4.42", "n": "6", "i": 21026, "v": "लोभाद्वा ते न जानीयुरस्मान्वा मोह आविशत् । हीनातिरिक्तमेतेषां भीष्मो वेदितुमर्हति ।।"},
{"c": "4.42", "n": "7", "i": 21027, "v": "अर्थानां तु पुनर्द्वैधे नित्यं भवति संशयः । अन्यथा चिन्तितो ह्यर्थः पुनर्भवति चान्यथा ।।"},
{"c": "4.42", "n": "8", "i": 21028, "v": "उत्तरं मार्गमाणानां मत्स्यसेनां युयुत्सताम् । यदि बीभत्सुरायातस्तेषां कः स्यात्पराङ्मुखः ।।"},
{"c": "4.42", "n": "9", "i": 21029, "v": "त्रिगर्तानां वयं हेतोर्मत्स्यान्योद्धुमिहागताः । मत्स्यानां विप्रकारांस्ते बहूनस्मानकीर्तयन् ।।"},
{"c": "4.42", "n": "10", "i": 21030, "v": "तेषां भयाभिपन्नानां तदस्माभिः प्रतिश्रुतम् । प्रथमं तैर्ग्रहीतव्यं मत्स्यानां गोधनं महत् ।।"},
{"c": "4.42", "n": "11", "i": 21031, "v": "सप्तमीमपराह्णे वै तथा नस्तैः समाहितम् । अष्टम्यां पुनरस्माभिरादित्यस्योदयं प्रति ।।"},
{"c": "4.42", "n": "12", "i": 21032, "v": "ते वा गावो न पश्यन्ति यदि व स्युः पराजिताः । अस्मान्वाप्यतिसंधाय कुर्युर्मत्स्येन संगतम् ।।"},
{"c": "4.42", "n": "13", "i": 21033, "v": "अथ वा तानुपायातो मत्स्यो जानपदैः सह । सर्वया सेनया सार्धमस्मान्योद्धुमुपागतः ।।"},
{"c": "4.42", "n": "14", "i": 21034, "v": "तेषामेव महावीर्यः कश्चिदेव पुरःसरः । अस्माञ्जेतुमिहायातो मत्स्यो वापि स्वयं भवेत् ।।"},
{"c": "4.42", "n": "15", "i": 21035, "v": "यद्येष राजा मत्स्यानां यदि बीभत्सुरागतः । सर्वैर्योद्धव्यमस्माभिरिति नः समयः कृतः ।।"},
{"c": "4.42", "n": "16", "i": 21036, "v": "अथ कस्मात्स्थिता ह्येते रथेषु रथसत्तमाः । भीष्मो द्रोणः कृपश्चैव विकर्णो द्रौणिरेव च ।।"},
{"c": "4.42", "n": "17", "i": 21037, "v": "संभ्रान्तमनसः सर्वे काले ह्यस्मिन्महारथाः । नान्यत्र युद्धाच्छ्रेयोऽस्ति तथात्मा प्रणिधीयताम् ।।"},
{"c": "4.42", "n": "18", "i": 21038, "v": "आच्छिन्ने गोधनेऽस्माकमपि देवेन वज्रिणा । यमेन वापि संग्रामे को हास्तिनपुरं व्रजेत् ।।"},
{"c": "4.42", "n": "19", "i": 21039, "v": "शरैरभिप्रणुन्नानां भग्नानां गहने वने । को हि जीवेत्पदातीनां भवेदश्वेषु संशयः । आचार्यं पृष्ठतः कृत्वा तथा नीतिर्विधीयताम् ।।"},
{"c": "4.42", "n": "20", "i": 21040, "v": "जानाति हि मतं तेषामतस्त्रासयतीव नः । अर्जुनेनास्य संप्रीतिमधिकामुपलक्षये ।।"},
{"c": "4.42", "n": "21", "i": 21041, "v": "तथा हि दृष्ट्वा बीभत्सुमुपायान्तं प्रशंसति । यथा सेना न भज्येत तथा नीतिर्विधीयताम् ।।"},
{"c": "4.42", "n": "22", "i": 21042, "v": "अदेशिका महारण्ये ग्रीष्मे शत्रुवशं गता । यथा न विभ्रमेत्सेना तथा नीतिर्विधीयताम् ।।"},
{"c": "4.42", "n": "23", "i": 21043, "v": "अश्वानां हेषितं श्रुत्वा का प्रशंसा भवेत्परे । स्थाने वापि व्रजन्तो वा सदा हेषन्ति वाजिनः ।।"},
{"c": "4.42", "n": "24", "i": 21044, "v": "सदा च वायवो वान्ति नित्यं वर्षति वासवः । स्तनयित्नोश्च निर्घोषः श्रूयते बहुशस्तथा ।।"},
{"c": "4.42", "n": "25", "i": 21045, "v": "किमत्र कार्यं पार्थस्य कथं वा स प्रशस्यते । अन्यत्र कामाद्द्वेषाद्वा रोषाद्वास्मासु केवलात् ।।"},
{"c": "4.42", "n": "26", "i": 21046, "v": "आचार्या वै कारुणिकाः प्राज्ञाश्चापायदर्शिनः । नैते महाभये प्राप्ते संप्रष्टव्याः कथंचन ।।"},
{"c": "4.42", "n": "27", "i": 21047, "v": "प्रासादेषु विचित्रेषु गोष्ठीष्वावसथेषु च । कथा विचित्राः कुर्वाणाः पण्डितास्तत्र शोभनाः ।।"},
{"c": "4.42", "n": "28", "i": 21048, "v": "बहून्याश्चर्यरूपाणि कुर्वन्तो जनसंसदि । इष्वस्त्रे चारुसंधाने पण्डितास्तत्र शोभनाः ।।"},
{"c": "4.42", "n": "29", "i": 21049, "v": "परेषां विवरज्ञाने मनुष्याचरितेषु च । अन्नसंस्कारदोषेषु पण्डितास्तत्र शोभनाः ।।"},
{"c": "4.42", "n": "30", "i": 21050, "v": "पण्डितान्पृष्ठतः कृत्वा परेषां गुणवादिनः । विधीयतां तथा नीतिर्यथा वध्येत वै परः ।।"},
{"c": "4.42", "n": "31", "i": 21051, "v": "गावश्चैव प्रतिष्ठन्तां सेनां व्यूहन्तु माचिरम् । आरक्षाश्च विधीयन्तां यत्र योत्स्यामहे परान् ।।"},
{"c": "4.43", "t": "कर्ण उवाच ।"},
{"c": "4.43", "n": "1", "i": 21052, "v": "सर्वानायुष्मतो भीतान्संत्रस्तानिव लक्षये । अयुद्धमनसश्चैव सर्वांश्चैवानवस्थितान् ।।"},
{"c": "4.43", "n": "2", "i": 21053, "v": "यद्येष राजा मत्स्यानां यदि बीभत्सुरागतः । अहमावारयिष्यामि वेलेव मकरालयम् ।।"},
{"c": "4.43", "n": "3", "i": 21054, "v": "मम चापप्रमुक्तानां शराणां नतपर्वणाम् । नावृत्तिर्गच्छतामस्ति सर्पाणामिव सर्पताम् ।।"},
{"c": "4.43", "n": "4", "i": 21055, "v": "रुक्मपुङ्खाः सुतीक्ष्णाग्रा मुक्ता हस्तवता मया । छादयन्तु शराः पार्थं शलभा इव पादपम् ।।"},
{"c": "4.43", "n": "5", "i": 21056, "v": "शराणां पुङ्खसक्तानां मौर्व्याभिहतया दृढम् । श्रूयतां तलयोः शब्दो भेर्योराहतयोरिव ।।"},
{"c": "4.43", "n": "6", "i": 21057, "v": "समाहितो हि बीभत्सुर्वर्षाण्यष्टौ च पञ्च च । जातस्नेहश्च युद्धस्य मयि संप्रहरिष्यति ।।"},
{"c": "4.43", "n": "7", "i": 21058, "v": "पात्रीभूतश्च कौन्तेयो ब्राह्मणो गुणवानिव । शरौघान्प्रतिगृह्णातु मया मुक्तान्सहस्रशः ।।"},
{"c": "4.43", "n": "8", "i": 21059, "v": "एष चैव महेष्वासस्त्रिषु लोकेषु विश्रुतः । अहं चापि कुरुश्रेष्ठा अर्जुनान्नावरः क्वचित् ।।"},
{"c": "4.43", "n": "9", "i": 21060, "v": "इतश्चेतश्च निर्मुक्तैः काञ्चनैर्गार्ध्रवाजितैः । दृश्यतामद्य वै व्योम खद्योतैरिव संवृतम् ।।"},
{"c": "4.43", "n": "10", "i": 21061, "v": "अद्याहमृणमक्षय्यं पुरा वाचा प्रतिश्रुतम् । धार्तराष्ट्रस्य दास्यामि निहत्य समरेऽर्जुनम् ।।"},
{"c": "4.43", "n": "11", "i": 21062, "v": "अन्तरा छिद्यमानानां पुङ्खानां व्यतिशीर्यताम् । शलभानामिवाकाशे प्रचारः संप्रदृश्यताम् ।।"},
{"c": "4.43", "n": "12", "i": 21063, "v": "इन्द्राशनिसमस्पर्शं महेन्द्रसमतेजसम् । अर्दयिष्याम्यहं पार्थमुल्काभिरिव कुञ्जरम् ।।"},
{"c": "4.43", "n": "13", "i": 21064, "v": "तमग्निमिव दुर्धर्षमसिशक्तिशरेन्धनम् । पाण्डवाग्निमहं दीप्तं प्रदहन्तमिवाहितान् ।।"},
{"c": "4.43", "n": "14", "i": 21065, "v": "अश्ववेगपुरोवातो रथौघस्तनयित्नुमान् । शरधारो महामेघः शमयिष्यामि पाण्डवम् ।।"},
{"c": "4.43", "n": "15", "i": 21066, "v": "मत्कार्मुकविनिर्मुक्ताः पार्थमाशीविषोपमाः । शराः समभिसर्पन्तु वल्मीकमिव पन्नगाः ।।"},
{"c": "4.43", "n": "16", "i": 21067, "v": "जामदग्न्यान्मया ह्यस्त्रं यत्प्राप्तमृषिसत्तमात् । तदुपाश्रित्य वीर्यं च युध्येयमपि वासवम् ।।"},
{"c": "4.43", "n": "17", "i": 21068, "v": "ध्वजाग्रे वानरस्तिष्ठन्भल्लेन निहतो मया । अद्यैव पततां भूमौ विनदन्भैरवान्रवान् ।।"},
{"c": "4.43", "n": "18", "i": 21069, "v": "शत्रोर्मयाभिपन्नानां भूतानां ध्वजवासिनाम् । दिशः प्रतिष्ठमानानामस्तु शब्दो दिवं गतः ।।"},
{"c": "4.43", "n": "19", "i": 21070, "v": "अद्य दुर्योधनस्याहं शल्यं हृदि चिरस्थितम् । समूलमुद्धरिष्यामि बीभत्सुं पातयन्रथात् ।।"},
{"c": "4.43", "n": "20", "i": 21071, "v": "हताश्वं विरथं पार्थं पौरुषे पर्यवस्थितम् । निःश्वसन्तं यथा नागमद्य पश्यन्तु कौरवाः ।।"},
{"c": "4.43", "n": "21", "i": 21072, "v": "कामं गच्छन्तु कुरवो धनमादाय केवलम् । रथेषु वापि तिष्ठन्तो युद्धं पश्यन्तु मामकम् ।।"},
{"c": "4.44", "t": "कृप उवाच ।"},
{"c": "4.44", "n": "1", "i": 21073, "v": "सदैव तव राधेय युद्धे क्रूरतरा मतिः । नार्थानां प्रकृतिं वेत्थ नानुबन्धमवेक्षसे ।।"},
{"c": "4.44", "n": "2", "i": 21074, "v": "नया हि बहवः सन्ति शास्त्राण्याश्रित्य चिन्तिताः । तेषां युद्धं तु पापिष्ठं वेदयन्ति पुराविदः ।।"},
{"c": "4.44", "n": "3", "i": 21075, "v": "देशकालेन संयुक्तं युद्धं विजयदं भवेत् । हीनकालं तदेवेह फलवन्न भवत्युत । देशे काले च विक्रान्तं कल्याणाय विधीयते ।।"},
{"c": "4.44", "n": "4", "i": 21076, "v": "आनुकूल्येन कार्याणामन्तरं संविधीयताम् । भारं हि रथकारस्य न व्यवस्यन्ति पण्डिताः ।।"},
{"c": "4.44", "n": "5", "i": 21077, "v": "परिचिन्त्य तु पार्थेन संनिपातो न नः क्षमः । एकः कुरूनभ्यरक्षदेकश्चाग्निमतर्पयत् ।।"},
{"c": "4.44", "n": "6", "i": 21078, "v": "एकश्च पञ्च वर्षाणि ब्रह्मचर्यमधारयत् । एकः सुभद्रामारोप्य द्वैरथे कृष्णमाह्वयत् । अस्मिन्नेव वने कृष्णो हृतां कृष्णामवाजयत् ।।"},
{"c": "4.44", "n": "7", "i": 21079, "v": "एकश्च पञ्च वर्षाणि शक्रादस्त्राण्यशिक्षत । एकः सांयमिनीं जित्वा कुरूणामकरोद्यशः ।।"},
{"c": "4.44", "n": "8", "i": 21080, "v": "एको गन्धर्वराजानं चित्रसेनमरिंदमः । विजिग्ये तरसा संख्ये सेनां चास्य सुदुर्जयाम् ।।"},
{"c": "4.44", "n": "9", "i": 21081, "v": "तथा निवातकवचाः कालखञ्जाश्च दानवाः । दैवतैरप्यवध्यास्ते एकेन युधि पातिताः ।।"},
{"c": "4.44", "n": "10", "i": 21082, "v": "एकेन हि त्वया कर्ण किं नामेह कृतं पुरा । एकैकेन यथा तेषां भूमिपाला वशीकृताः ।।"},
{"c": "4.44", "n": "11", "i": 21083, "v": "इन्द्रोऽपि हि न पार्थेन संयुगे योद्धुमर्हति । यस्तेनाशंसते योद्धुं कर्तव्यं तस्य भेषजम् ।।"},
{"c": "4.44", "n": "12", "i": 21084, "v": "आशीविषस्य क्रुद्धस्य पाणिमुद्यम्य दक्षिणम् । अविमृश्य प्रदेशिन्या दंष्ट्रामादातुमिच्छसि ।।"},
{"c": "4.44", "n": "13", "i": 21085, "v": "अथ वा कुञ्जरं मत्तमेक एव चरन्वने । अनङ्कुशं समारुह्य नगरं गन्तुमिच्छसि ।।"},
{"c": "4.44", "n": "14", "i": 21086, "v": "समिद्धं पावकं वापि घृतमेदोवसाहुतम् । घृताक्तश्चीरवासास्त्वं मध्येनोत्तर्तुमिच्छसि ।।"},
{"c": "4.44", "n": "15", "i": 21087, "v": "आत्मानं यः समुद्बध्य कण्ठे बद्ध्वा महाशिलाम् । समुद्रं प्रतरेद्दोर्भ्यां तत्र किं नाम पौरुषम् ।।"},
{"c": "4.44", "n": "16", "i": 21088, "v": "अकृतास्त्रः कृतास्त्रं वै बलवन्तं सुदुर्बलः । तादृशं कर्ण यः पार्थं योद्धुमिच्छेत्स दुर्मतिः ।।"},
{"c": "4.44", "n": "17", "i": 21089, "v": "अस्माभिरेष निकृतो वर्षाणीह त्रयोदश । सिंहः पाशविनिर्मुक्तो न नः शेषं करिष्यति ।।"},
{"c": "4.44", "n": "18", "i": 21090, "v": "एकान्ते पार्थमासीनं कूपेऽग्निमिव संवृतम् । अज्ञानादभ्यवस्कन्द्य प्राप्ताः स्मो भयमुत्तमम् ।।"},
{"c": "4.44", "n": "19", "i": 21091, "v": "सह युध्यामहे पार्थमागतं युद्धदुर्मदम् । सैन्यास्तिष्ठन्तु संनद्धा व्यूढानीकाः प्रहारिणः ।।"},
{"c": "4.44", "n": "20", "i": 21092, "v": "द्रोणो दुर्योधनो भीष्मो भवान्द्रौणिस्तथा वयम् । सर्वे युध्यामहे पार्थं कर्ण मा साहसं कृथाः ।।"},
{"c": "4.44", "n": "21", "i": 21093, "v": "वयं व्यवसितं पार्थं वज्रपाणिमिवोद्यतम् । षड्रथाः प्रतियुध्येम तिष्ठेम यदि संहताः ।।"},
{"c": "4.44", "n": "22", "i": 21094, "v": "व्यूढानीकानि सैन्यानि यत्ताः परमधन्विनः । युध्यामहेऽर्जुनं संख्ये दानवा वासवं यथा ।।"},
{"c": "4.45", "t": "अश्वत्थामोवाच ।"},
{"c": "4.45", "n": "1", "i": 21095, "v": "न च तावज्जिता गावो न च सीमान्तरं गताः । न हास्तिनपुरं प्राप्तास्त्वं च कर्ण विकत्थसे ।।"},
{"c": "4.45", "n": "2", "i": 21096, "v": "संग्रामान्सुबहूञ्जित्वा लब्ध्वा च विपुलं धनम् । विजित्य च परां भूमिं नाहुः किंचन पौरुषम् ।।"},
{"c": "4.45", "n": "3", "i": 21097, "v": "पचत्यग्निरवाक्यस्तु तूष्णीं भाति दिवाकरः । तूष्णीं धारयते लोकान्वसुधा सचराचरान् ।।"},
{"c": "4.45", "n": "4", "i": 21098, "v": "चातुर्वर्ण्यस्य कर्माणि विहितानि मनीषिभिः । धनं यैरधिगन्तव्यं यच्च कुर्वन्न दुष्यति ।।"},
{"c": "4.45", "n": "5", "i": 21099, "v": "अधीत्य ब्राह्मणो वेदान्याजयेत यजेत च । क्षत्रियो धनुराश्रित्य यजेतैव न याजयेत् । वैश्योऽधिगम्य द्रव्याणि ब्रह्मकर्माणि कारयेत् ।।"},
{"c": "4.45", "n": "6", "i": 21100, "v": "वर्तमाना यथाशास्त्रं प्राप्य चापि महीमिमाम् । सत्कुर्वन्ति महाभागा गुरून्सुविगुणानपि ।।"},
{"c": "4.45", "n": "7", "i": 21101, "v": "प्राप्य द्यूतेन को राज्यं क्षत्रियस्तोष्टुमर्हति । तथा नृशंसरूपेण यथान्यः प्राकृतो जनः ।।"},
{"c": "4.45", "n": "8", "i": 21102, "v": "तथावाप्तेषु वित्तेषु को विकत्थेद्विचक्षणः । निकृत्या वञ्चनायोगैश्चरन्वैतंसिको यथा ।।"},
{"c": "4.45", "n": "9", "i": 21103, "v": "कतमद्द्वैरथं युद्धं यत्राजैषीर्धनंजयम् । नकुलं सहदेवं च धनं येषां त्वया हृतम् ।।"},
{"c": "4.45", "n": "10", "i": 21104, "v": "युधिष्ठिरो जितः कस्मिन्भीमश्च बलिनां वरः । इन्द्रप्रस्थं त्वया कस्मिन्संग्रामे निर्जितं पुरा ।।"},
{"c": "4.45", "n": "11", "i": 21105, "v": "तथैव कतमं युद्धं यस्मिन्कृष्णा जिता त्वया । एकवस्त्रा सभां नीता दुष्टकर्मन्रजस्वला ।।"},
{"c": "4.45", "n": "12", "i": 21106, "v": "मूलमेषां महत्कृत्तं सारार्थी चन्दनं यथा । कर्म कारयिथाः शूर तत्र किं विदुरोऽब्रवीत् ।।"},
{"c": "4.45", "n": "13", "i": 21107, "v": "यथाशक्ति मनुष्याणां शममालक्षयामहे । अन्येषां चैव सत्त्वानामपि कीटपिपीलिके ।।"},
{"c": "4.45", "n": "14", "i": 21108, "v": "द्रौपद्यास्तं परिक्लेशं न क्षन्तुं पाण्डवोऽर्हति । दुःखाय धार्तराष्ट्राणां प्रादुर्भूतो धनंजयः ।।"},
{"c": "4.45", "n": "15", "i": 21109, "v": "त्वं पुनः पण्डितो भूत्वा वाचं वक्तुमिहेच्छसि । वैरान्तकरणो जिष्णुर्न नः शेषं करिष्यति ।।"},
{"c": "4.45", "n": "16", "i": 21110, "v": "नैष देवान्न गन्धर्वान्नासुरान्न च राक्षसान् । भयादिह न युध्येत कुन्तीपुत्रो धनंजयः ।।"},
{"c": "4.45", "n": "17", "i": 21111, "v": "यं यमेषोऽभिसंक्रुद्धः संग्रामेऽभिपतिष्यति । वृक्षं गरुडवेगेन विनिहत्य तमेष्यति ।।"},
{"c": "4.45", "n": "18", "i": 21112, "v": "त्वत्तो विशिष्टं वीर्येण धनुष्यमरराट्समम् । वासुदेवसमं युद्धे तं पार्थं को न पूजयेत् ।।"},
{"c": "4.45", "n": "19", "i": 21113, "v": "दैवं दैवेन युध्येत मानुषेण च मानुषम् । अस्त्रेणास्त्रं समाहन्यात्कोऽर्जुनेन समः पुमान् ।।"},
{"c": "4.45", "n": "20", "i": 21114, "v": "पुत्रादनन्तरः शिष्य इति धर्मविदो विदुः । एतेनापि निमित्तेन प्रियो द्रोणस्य पाण्डवः ।।"},
{"c": "4.45", "n": "21", "i": 21115, "v": "यथा त्वमकरोर्द्यूतमिन्द्रप्रस्थं यथाहरः । यथानैषीः सभां कृष्णां तथा युध्यस्व पाण्डवम् ।।"},
{"c": "4.45", "n": "22", "i": 21116, "v": "अयं ते मातुलः प्राज्ञः क्षत्रधर्मस्य कोविदः । दुर्द्यूतदेवी गान्धारः शकुनिर्युध्यतामिह ।।"},
{"c": "4.45", "n": "23", "i": 21117, "v": "नाक्षान्क्षिपति गाण्डीवं न कृतं द्वापरं न च । ज्वलतो निशितान्बाणांस्तीक्ष्णान्क्षिपति गाण्डिवम् ।।"},
{"c": "4.45", "n": "24", "i": 21118, "v": "न हि गाण्डीवनिर्मुक्ता गार्ध्रपत्राः सुतेजनाः । अन्तरेष्ववतिष्ठन्ति गिरीणामपि दारणाः ।।"},
{"c": "4.45", "n": "25", "i": 21119, "v": "अन्तकः शमनो मृत्युस्तथाग्निर्वडवामुखः । कुर्युरेते क्वचिच्छेषं न तु क्रुद्धो धनंजयः ।।"},
{"c": "4.45", "n": "26", "i": 21120, "v": "युध्यतां काममाचार्यो नाहं योत्स्ये धनंजयम् । मत्स्यो ह्यस्माभिरायोध्यो यद्यागच्छेद्गवां पदम् ।।"},
{"c": "4.46", "t": "भीष्म उवाच ।"},
{"c": "4.46", "n": "1", "i": 21121, "v": "साधु पश्यति वै द्रोणः कृपः साध्वनुपश्यति । कर्णस्तु क्षत्रधर्मेण यथावद्योद्धुमिच्छति ।।"},
{"c": "4.46", "n": "2", "i": 21122, "v": "आचार्यो नाभिषक्तव्यः पुरुषेण विजानता । देशकालौ तु संप्रेक्ष्य योद्धव्यमिति मे मतिः ।।"},
{"c": "4.46", "n": "3", "i": 21123, "v": "यस्य सूर्यसमाः पञ्च सपत्नाः स्युः प्रहारिणः । कथमभ्युदये तेषां न प्रमुह्येत पण्डितः ।।"},
{"c": "4.46", "n": "4", "i": 21124, "v": "स्वार्थे सर्वे विमुह्यन्ति येऽपि धर्मविदो जनाः । तस्माद्राजन्ब्रवीम्येष वाक्यं ते यदि रोचते ।।"},
{"c": "4.46", "n": "5", "i": 21125, "v": "कर्णो यदभ्यवोचन्नस्तेजःसंजननाय तत् । आचार्यपुत्रः क्षमतां महत्कार्यमुपस्थितम् ।।"},
{"c": "4.46", "n": "6", "i": 21126, "v": "नायं कालो विरोधस्य कौन्तेये समुपस्थिते । क्षन्तव्यं भवता सर्वमाचार्येण कृपेण च ।।"},
{"c": "4.46", "n": "7", "i": 21127, "v": "भवतां हि कृतास्त्रत्वं यथादित्ये प्रभा तथा । यथा चन्द्रमसो लक्ष्म सर्वथा नापकृष्यते । एवं भवत्सु ब्राह्मण्यं ब्रह्मास्त्रं च प्रतिष्ठितम् ।।"},
{"c": "4.46", "n": "8", "i": 21128, "v": "चत्वार एकतो वेदाः क्षात्रमेकत्र दृश्यते । नैतत्समस्तमुभयं कस्मिंश्चिदनुशुश्रुमः ।।"},
{"c": "4.46", "n": "9", "i": 21129, "v": "अन्यत्र भारताचार्यात्सपुत्रादिति मे मतिः । ब्रह्मास्त्रं चैव वेदाश्च नैतदन्यत्र दृश्यते ।।"},
{"c": "4.46", "n": "10", "i": 21130, "v": "आचार्यपुत्रः क्षमतां नायं कालः स्वभेदने । सर्वे संहत्य युध्यामः पाकशासनिमागतम् ।।"},
{"c": "4.46", "n": "11", "i": 21131, "v": "बलस्य व्यसनानीह यान्युक्तानि मनीषिभिः । मुख्यो भेदो हि तेषां वै पापिष्ठो विदुषां मतः ।।"},
{"c": "4.46", "t": "अश्वत्थामोवाच ।"},
{"c": "4.46", "n": "12", "i": 21132, "v": "आचार्य एव क्षमतां शान्तिरत्र विधीयताम् । अभिषज्यमाने हि गुरौ तद्वृत्तं रोषकारितम् ।।"},
{"c": "4.46", "t": "वैशंपायन उवाच ।"},
{"c": "4.46", "n": "13", "i": 21133, "v": "ततो दुर्योधनो द्रोणं क्षमयामास भारत । सह कर्णेन भीष्मेण कृपेण च महात्मना ।।"},
{"c": "4.46", "t": "द्रोण उवाच ।"},
{"c": "4.46", "n": "14", "i": 21134, "v": "यदेव प्रथमं वाक्यं भीष्मः शांतनवोऽब्रवीत् । तेनैवाहं प्रसन्नो वै परमत्र विधीयताम् ।।"},
{"c": "4.46", "n": "15", "i": 21135, "v": "यथा दुर्योधनेऽयत्ते नागः स्पृशति सैनिकान् । साहसाद्यदि वा मोहात्तथा नीतिर्विधीयताम् ।।"},
{"c": "4.46", "n": "16", "i": 21136, "v": "वनवासे ह्यनिर्वृत्ते दर्शयेन्न धनंजयः । धनं वालभमानोऽत्र नाद्य नः क्षन्तुमर्हति ।।"},
{"c": "4.46", "n": "17", "i": 21137, "v": "यथा नायं समायुज्याद्धार्तराष्ट्रान्कथंचन । यथा च न पराजय्यात्तथा नीतिर्विधीयताम् ।।"},
{"c": "4.46", "n": "18", "i": 21138, "v": "उक्तं दुर्योधनेनापि पुरस्ताद्वाक्यमीदृशम् । तदनुस्मृत्य गाङ्गेय यथावद्वक्तुमर्हसि ।।"},
{"c": "4.47", "t": "भीष्म उवाच ।"},
{"c": "4.47", "n": "1", "i": 21139, "v": "कलांशास्तात युज्यन्ते मुहूर्ताश्च दिनानि च । अर्धमासाश्च मासाश्च नक्षत्राणि ग्रहास्तथा ।।"},
{"c": "4.47", "n": "2", "i": 21140, "v": "ऋतवश्चापि युज्यन्ते तथा संवत्सरा अपि । एवं कालविभागेन कालचक्रं प्रवर्तते ।।"},
{"c": "4.47", "n": "3", "i": 21141, "v": "तेषां कालातिरेकेण ज्योतिषां च व्यतिक्रमात् । पञ्चमे पञ्चमे वर्षे द्वौ मासावुपजायतः ।।"},
{"c": "4.47", "n": "4", "i": 21142, "v": "तेषामभ्यधिका मासाः पञ्च द्वादश च क्षपाः । त्रयोदशानां वर्षाणामिति मे वर्तते मतिः ।।"},
{"c": "4.47", "n": "5", "i": 21143, "v": "सर्वं यथावच्चरितं यद्यदेभिः परिश्रुतम् । एवमेतद्ध्रुवं ज्ञात्वा ततो बीभत्सुरागतः ।।"},
{"c": "4.47", "n": "6", "i": 21144, "v": "सर्वे चैव महात्मानः सर्वे धर्मार्थकोविदाः । येषां युधिष्ठिरो राजा कस्माद्धर्मेऽपराध्नुयुः ।।"},
{"c": "4.47", "n": "7", "i": 21145, "v": "अलुब्धाश्चैव कौन्तेयाः कृतवन्तश्च दुष्करम् । न चापि केवलं राज्यमिच्छेयुस्तेऽनुपायतः ।।"},
{"c": "4.47", "n": "8", "i": 21146, "v": "तदैव ते हि विक्रान्तुमीषुः कौरवनन्दनाः । धर्मपाशनिबद्धास्तु न चेलुः क्षत्रियव्रतात् ।।"},
{"c": "4.47", "n": "9", "i": 21147, "v": "यच्चानृत इति ख्यायेद्यच्च गच्छेत्पराभवम् । वृणुयुर्मरणं पार्था नानृतत्वं कथंचन ।।"},
{"c": "4.47", "n": "10", "i": 21148, "v": "प्राप्ते तु काले प्राप्तव्यं नोत्सृजेयुर्नरर्षभाः । अपि वज्रभृता गुप्तं तथावीर्या हि पाण्डवाः ।।"},
{"c": "4.47", "n": "11", "i": 21149, "v": "प्रतियुध्याम समरे सर्वशस्त्रभृतां वरम् । तस्माद्यदत्र कल्याणं लोके सद्भिरनुष्ठितम् । तत्संविधीयतां क्षिप्रं मा नो ह्यर्थोऽतिगात्परान् ।।"},
{"c": "4.47", "n": "12", "i": 21150, "v": "न हि पश्यामि संग्रामे कदाचिदपि कौरव । एकान्तसिद्धिं राजेन्द्र संप्राप्तश्च धनंजयः ।।"},
{"c": "4.47", "n": "13", "i": 21151, "v": "संप्रवृत्ते तु संग्रामे भावाभावौ जयाजयौ । अवश्यमेकं स्पृशतो दृष्टमेतदसंशयम् ।।"},
{"c": "4.47", "n": "14", "i": 21152, "v": "तस्माद्युद्धावचरिकं कर्म वा धर्मसंहितम् । क्रियतामाशु राजेन्द्र संप्राप्तो हि धनंजयः ।।"},
{"c": "4.47", "t": "दुर्योधन उवाच ।"},
{"c": "4.47", "n": "15", "i": 21153, "v": "नाहं राज्यं प्रदास्यामि पाण्डवानां पितामह । युद्धावचारिकं यत्तु तच्छीघ्रं संविधीयताम् ।।"},
{"c": "4.47", "t": "भीष्म उवाच ।"},
{"c": "4.47", "n": "16", "i": 21154, "v": "अत्र या मामकी बुद्धिः श्रूयतां यदि रोचते । क्षिप्रं बलचतुर्भागं गृह्य गच्छ पुरं प्रति । ततोऽपरश्चतुर्भागो गाः समादाय गच्छतु ।।"},
{"c": "4.47", "n": "17", "i": 21155, "v": "वयं त्वर्धेन सैन्येन प्रतियोत्स्याम पाण्डवम् । मत्स्यं वा पुनरायातमथ वापि शतक्रतुम् ।।"},
{"c": "4.47", "n": "18", "i": 21156, "v": "आचार्यो मध्यतस्तिष्ठत्वश्वत्थामा तु सव्यतः । कृपः शारद्वतो धीमान्पार्श्वं रक्षतु दक्षिणम् ।।"},
{"c": "4.47", "n": "19", "i": 21157, "v": "अग्रतः सूतपुत्रस्तु कर्णस्तिष्ठतु दंशितः । अहं सर्वस्य सैन्यस्य पश्चात्स्थास्यामि पालयन् ।।"},
{"c": "4.48", "t": "वैशंपायन उवाच ।"},
{"c": "4.48", "n": "1", "i": 21158, "v": "तथा व्यूढेष्वनीकेषु कौरवेयैर्महारथैः । उपायादर्जुनस्तूर्णं रथघोषेण नादयन् ।।"},
{"c": "4.48", "n": "2", "i": 21159, "v": "ददृशुस्ते ध्वजाग्रं वै शुश्रुवुश्च रथस्वनम् । दोधूयमानस्य भृशं गाण्डीवस्य च निस्वनम् ।।"},
{"c": "4.48", "n": "3", "i": 21160, "v": "ततस्तत्सर्वमालोक्य द्रोणो वचनमब्रवीत् । महारथमनुप्राप्तं दृष्ट्वा गाण्डीवधन्विनम् ।।"},
{"c": "4.48", "n": "4", "i": 21161, "v": "एतद्ध्वजाग्रं पार्थस्य दूरतः संप्रकाशते । एष घोषः सजलदो रोरवीति च वानरः ।।"},
{"c": "4.48", "n": "5", "i": 21162, "v": "एष तिष्ठन्रथश्रेष्ठो रथे रथवरप्रणुत् । उत्कर्षति धनुःश्रेष्ठं गाण्डीवमशनिस्वनम् ।।"},
{"c": "4.48", "n": "6", "i": 21163, "v": "इमौ हि बाणौ सहितौ पादयोर्मे व्यवस्थितौ । अपरौ चाप्यतिक्रान्तौ कर्णौ संस्पृश्य मे शरौ ।।"},
{"c": "4.48", "n": "7", "i": 21164, "v": "निरुष्य हि वने वासं कृत्वा कर्मातिमानुषम् । अभिवादयते पार्थः श्रोत्रे च परिपृच्छति ।।"},
{"c": "4.48", "t": "अर्जुन उवाच ।"},
{"c": "4.48", "n": "8", "i": 21165, "v": "इषुपाते च सेनाया हयान्संयच्छ सारथे । यावत्समीक्षे सैन्येऽस्मिन्क्वासौ कुरुकुलाधमः ।।"},
{"c": "4.48", "n": "9", "i": 21166, "v": "सर्वानन्याननादृत्य दृष्ट्वा तमतिमानिनम् । तस्य मूर्ध्नि पतिष्यामि तत एते पराजिताः ।।"},
{"c": "4.48", "n": "10", "i": 21167, "v": "एष व्यवस्थितो द्रोणो द्रौणिश्च तदनन्तरम् । भीष्मः कृपश्च कर्णश्च महेष्वासा व्यवस्थिताः ।।"},
{"c": "4.48", "n": "11", "i": 21168, "v": "राजानं नात्र पश्यामि गाः समादाय गच्छति । दक्षिणं मार्गमास्थाय शङ्के जीवपरायणः ।।"},
{"c": "4.48", "n": "12", "i": 21169, "v": "उत्सृज्यैतद्रथानीकं गच्छ यत्र सुयोधनः । तत्रैव योत्स्ये वैराटे नास्ति युद्धं निरामिषम् । तं जित्वा विनिवर्तिष्ये गाः समादाय वै पुनः ।।"},
{"c": "4.48", "t": "वैशंपायन उवाच ।"},
{"c": "4.48", "n": "13", "i": 21170, "v": "एवमुक्तः स वैराटिर्हयान्संयम्य यत्नतः । नियम्य च ततो रश्मीन्यत्र ते कुरुपुंगवाः । अचोदयत्ततो वाहान्यतो दुर्योधनस्ततः ।।"},
{"c": "4.48", "n": "14", "i": 21171, "v": "उत्सृज्य रथवंशं तु प्रयाते श्वेतवाहने । अभिप्रायं विदित्वास्य द्रोणो वचनमब्रवीत् ।।"},
{"c": "4.48", "n": "15", "i": 21172, "v": "नैषोऽन्तरेण राजानं बीभत्सुः स्थातुमिच्छति । तस्य पार्ष्णिं ग्रहीष्यामो जवेनाभिप्रयास्यतः ।।"},
{"c": "4.48", "n": "16", "i": 21173, "v": "न ह्येनमभिसंक्रुद्धमेको युध्येत संयुगे । अन्यो देवात्सहस्राक्षात्कृष्णाद्वा देवकीसुतात् ।।"},
{"c": "4.48", "n": "17", "i": 21174, "v": "किं नो गावः करिष्यन्ति धनं वा विपुलं तथा । दुर्योधनः पार्थजले पुरा नौरिव मज्जति ।।"},
{"c": "4.48", "n": "18", "i": 21175, "v": "तथैव गत्वा बीभत्सुर्नाम विश्राव्य चात्मनः । शलभैरिव तां सेनां शरैः शीघ्रमवाकिरत् ।।"},
{"c": "4.48", "n": "19", "i": 21176, "v": "कीर्यमाणाः शरौघैस्तु योधास्ते पार्थचोदितैः । नापश्यन्नावृतां भूमिमन्तरिक्षं च पत्रिभिः ।।"},
{"c": "4.48", "n": "20", "i": 21177, "v": "तेषां नात्मनिनो युद्धे नापयानेऽभवन्मतिः । शीघ्रत्वमेव पार्थस्य पूजयन्ति स्म चेतसा ।।"},
{"c": "4.48", "n": "21", "i": 21178, "v": "ततः शङ्खं प्रदध्मौ स द्विषतां लोमहर्षणम् । विस्फार्य च धनुःश्रेष्ठं ध्वजे भूतान्यचोदयत् ।।"},
{"c": "4.48", "n": "22", "i": 21179, "v": "तस्य शङ्खस्य शब्देन रथनेमिस्वनेन च । अमानुषाणां तेषां च भूतानां ध्वजवासिनाम् ।।"},
{"c": "4.48", "n": "23", "i": 21180, "v": "ऊर्ध्वं पुच्छान्विधुन्वाना रेभमाणाः समन्ततः । गावः प्रतिन्यवर्तन्त दिशमास्थाय दक्षिणाम् ।।"},
{"c": "4.49", "t": "वैशंपायन उवाच ।"},
{"c": "4.49", "n": "1", "i": 21181, "v": "स शत्रुसेनां तरसा प्रणुद्य; गास्ता विजित्याथ धनुर्धराग्र्यः । दुर्योधनायाभिमुखं प्रयातो; भूयोऽर्जुनः प्रियमाजौ चिकीर्षन् ।।"},
{"c": "4.49", "n": "2", "i": 21182, "v": "गोषु प्रयातासु जवेन मत्स्या;न्किरीटिनं कृतकार्यं च मत्वा । दुर्योधनायाभिमुखं प्रयान्तं; कुरुप्रवीराः सहसाभिपेतुः ।।"},
{"c": "4.49", "n": "3", "i": 21183, "v": "तेषामनीकानि बहूनि गाढं; व्यूढानि दृष्ट्वा बहुलध्वजानि । मत्स्यस्य पुत्रं द्विषतां निहन्ता; वैराटिमामन्त्र्य ततोऽभ्युवाच ।।"},
{"c": "4.49", "n": "4", "i": 21184, "v": "एतेन तूर्णं प्रतिपादयेमा;ञ्श्वेतान्हयान्काञ्चनरश्मियोक्त्रान् । जवेन सर्वेण कुरु प्रयत्न;मासादयैतद्रथसिंहवृन्दम् ।।"},
{"c": "4.49", "n": "5", "i": 21185, "v": "गजो गजेनेव मया दुरात्मा; यो योद्धुमाकाङ्क्षति सूतपुत्रः । तमेव मां प्रापय राजपुत्र; दुर्योधनापाश्रयजातदर्पम् ।।"},
{"c": "4.49", "n": "6", "i": 21186, "v": "स तैर्हयैर्वातजवैर्बृहद्भिः; पुत्रो विराटस्य सुवर्णकक्ष्यैः । विध्वंसयंस्तद्रथिनामनीकं; ततोऽवहत्पाण्डवमाजिमध्ये ।।"},
{"c": "4.49", "n": "7", "i": 21187, "v": "तं चित्रसेनो विशिखैर्विपाठैः; संग्रामजिच्छत्रुसहो जयश्च । प्रत्युद्ययुर्भारतमापतन्तं; महारथाः कर्णमभीप्समानाः ।।"},
{"c": "4.49", "n": "8", "i": 21188, "v": "ततः स तेषां पुरुषप्रवीरः; शरासनार्चिः शरवेगतापः । व्रातान्रथानामदहत्स मन्यु;र्वनं यथाग्निः कुरुपुंगवानाम् ।।"},
{"c": "4.49", "n": "9", "i": 21189, "v": "तस्मिंस्तु युद्धे तुमुले प्रवृत्ते; पार्थं विकर्णोऽतिरथं रथेन । विपाठवर्षेण कुरुप्रवीरो; भीमेन भीमानुजमाससाद ।।"},
{"c": "4.49", "n": "10", "i": 21190, "v": "ततो विकर्णस्य धनुर्विकृष्य; जाम्बूनदाग्र्योपचितं दृढज्यम् । अपातयद्ध्वजमस्य प्रमथ्य; छिन्नध्वजः सोऽप्यपयाज्जवेन ।।"},
{"c": "4.49", "n": "11", "i": 21191, "v": "तं शात्रवाणां गणबाधितारं; कर्माणि कुर्वाणममानुषाणि । शत्रुंतपः कोपममृष्यमाणः; समर्पयत्कूर्मनखेन पार्थम् ।।"},
{"c": "4.49", "n": "12", "i": 21192, "v": "स तेन राज्ञातिरथेन विद्धो; विगाहमानो ध्वजिनीं कुरूणाम् । शत्रुंतपं पञ्चभिराशु विद्ध्वा; ततोऽस्य सूतं दशभिर्जघान ।।"},
{"c": "4.49", "n": "13", "i": 21193, "v": "ततः स विद्धो भरतर्षभेण; बाणेन गात्रावरणातिगेन । गतासुराजौ निपपात भूमौ; नगो नगाग्रादिव वातरुग्णः ।।"},
{"c": "4.49", "n": "14", "i": 21194, "v": "रथर्षभास्ते तु रथर्षभेण; वीरा रणे वीरतरेण भग्नाः । चकम्पिरे वातवशेन काले; प्रकम्पितानीव महावनानि ।।"},
{"c": "4.49", "n": "15", "i": 21195, "v": "हतास्तु पार्थेन नरप्रवीरा; भूमौ युवानः सुषुपुः सुवेषाः । वसुप्रदा वासवतुल्यवीर्याः; पराजिता वासवजेन संख्ये । सुवर्णकार्ष्णायसवर्मनद्धा; नागा यथा हैमवताः प्रवृद्धाः ।।"},
{"c": "4.49", "n": "16", "i": 21196, "v": "तथा स शत्रून्समरे विनिघ्न;न्गाण्डीवधन्वा पुरुषप्रवीरः । चचार संख्ये प्रदिशो दिशश्च; दहन्निवाग्निर्वनमातपान्ते ।।"},
{"c": "4.49", "n": "17", "i": 21197, "v": "प्रकीर्णपर्णानि यथा वसन्ते; विशातयित्वात्यनिलो नुदन्खे । तथा सपत्नान्विकिरन्किरीटी; चचार संख्येऽतिरथो रथेन ।।"},
{"c": "4.49", "n": "18", "i": 21198, "v": "शोणाश्ववाहस्य हयान्निहत्य; वैकर्तनभ्रातुरदीनसत्त्वः । एकेन संग्रामजितः शरेण; शिरो जहाराथ किरीटमाली ।।"},
{"c": "4.49", "n": "19", "i": 21199, "v": "तस्मिन्हते भ्रातरि सूतपुत्रो; वैकर्तनो वीर्यमथाददानः । प्रगृह्य दन्ताविव नागराजो; महर्षभं व्याघ्र इवाभ्यधावत् ।।"},
{"c": "4.49", "n": "20", "i": 21200, "v": "स पाण्डवं द्वादशभिः पृषत्कै;र्वैकर्तनः शीघ्रमुपाजघान । विव्याध गात्रेषु हयांश्च सर्वा;न्विराटपुत्रं च शरैर्निजघ्ने ।।"},
{"c": "4.49", "n": "21", "i": 21201, "v": "स हस्तिनेवाभिहतो गजेन्द्रः; प्रगृह्य भल्लान्निशितान्निषङ्गात् । आकर्णपूर्णं च धनुर्विकृष्य; विव्याध बाणैरथ सूतपुत्रम् ।।"},
{"c": "4.49", "n": "22", "i": 21202, "v": "अथास्य बाहूरुशिरोललाटं; ग्रीवां रथाङ्गानि परावमर्दी । स्थितस्य बाणैर्युधि निर्बिभेद; गाण्डीवमुक्तैरशनिप्रकाशैः ।।"},
{"c": "4.49", "n": "23", "i": 21203, "v": "स पार्थमुक्तैर्विशिखैः प्रणुन्नो; गजो गजेनेव जितस्तरस्वी । विहाय संग्रामशिरः प्रयातो; वैकर्तनः पाण्डवबाणतप्तः ।।"},
{"c": "4.50", "t": "वैशंपायन उवाच ।"},
{"c": "4.50", "n": "1", "i": 21204, "v": "अपयाते तु राधेये दुर्योधनपुरोगमाः । अनीकेन यथास्वेन शरैरार्च्छन्त पाण्डवम् ।।"},
{"c": "4.50", "n": "2", "i": 21205, "v": "बहुधा तस्य सैन्यस्य व्यूढस्यापततः शरैः । अभियानीयमाज्ञाय वैराटिरिदमब्रवीत् ।।"},
{"c": "4.50", "n": "3", "i": 21206, "v": "आस्थाय रुचिरं जिष्णो रथं सारथिना मया । कतमद्यास्यसेऽनीकमुक्तो यास्याम्यहं त्वया ।।"},
{"c": "4.50", "t": "अर्जुन उवाच ।"},
{"c": "4.50", "n": "4", "i": 21207, "v": "लोहिताक्षमरिष्टं यं वैयाघ्रमनुपश्यसि । नीलां पताकामाश्रित्य रथे तिष्ठन्तमुत्तर ।।"},
{"c": "4.50", "n": "5", "i": 21208, "v": "कृपस्यैतद्रथानीकं प्रापयस्वैतदेव माम् । एतस्य दर्शयिष्यामि शीघ्रास्त्रं दृढधन्विनः ।।"},
{"c": "4.50", "n": "6", "i": 21209, "v": "कमण्डलुर्ध्वजे यस्य शातकुम्भमयः शुभः । आचार्य एष वै द्रोणः सर्वशस्त्रभृतां वरः ।।"},
{"c": "4.50", "n": "7", "i": 21210, "v": "सुप्रसन्नमना वीर कुरुष्वैनं प्रदक्षिणम् । अत्रैव चाविरोधेन एष धर्मः सनातनः ।।"},
{"c": "4.50", "n": "8", "i": 21211, "v": "यदि मे प्रथमं द्रोणः शरीरे प्रहरिष्यति । ततोऽस्य प्रहरिष्यामि नास्य कोपो भविष्यति ।।"},
{"c": "4.50", "n": "9", "i": 21212, "v": "अस्याविदूरे तु धनुर्ध्वजाग्रे यस्य दृश्यते । आचार्यस्यैष पुत्रो वै अश्वत्थामा महारथः ।।"},
{"c": "4.50", "n": "10", "i": 21213, "v": "सदा ममैष मान्यश्च सर्वशस्त्रभृतामपि । एतस्य त्वं रथं प्राप्य निवर्तेथाः पुनः पुनः ।।"},
{"c": "4.50", "n": "11", "i": 21214, "v": "य एष तु रथानीके सुवर्णकवचावृतः । सेनाग्र्येण तृतीयेन व्यवहार्येण तिष्ठति ।।"},
{"c": "4.50", "n": "12", "i": 21215, "v": "यस्य नागो ध्वजाग्रे वै हेमकेतनसंश्रितः । धृतराष्ट्रात्मजः श्रीमानेष राजा सुयोधनः ।।"},
{"c": "4.50", "n": "13", "i": 21216, "v": "एतस्याभिमुखं वीर रथं पररथारुजः । प्रापयस्वैष तेजोभिप्रमाथी युद्धदुर्मदः ।।"},
{"c": "4.50", "n": "14", "i": 21217, "v": "एष द्रोणस्य शिष्याणां शीघ्रास्त्रः प्रथमो मतः । एतस्य दर्शयिष्यामि शीघ्रास्त्रं विपुलं शरैः ।।"},
{"c": "4.50", "n": "15", "i": 21218, "v": "नागकक्ष्या तु रुचिरा ध्वजाग्रे यस्य तिष्ठति । एष वैकर्तनः कर्णो विदितः पूर्वमेव ते ।।"},
{"c": "4.50", "n": "16", "i": 21219, "v": "एतस्य रथमास्थाय राधेयस्य दुरात्मनः । यत्तो भवेथाः संग्रामे स्पर्धत्येष मया सदा ।।"},
{"c": "4.50", "n": "17", "i": 21220, "v": "यस्तु नीलानुसारेण पञ्चतारेण केतुना । हस्तावापी बृहद्धन्वा रथे तिष्ठति वीर्यवान् ।।"},
{"c": "4.50", "n": "18", "i": 21221, "v": "यस्य तारार्कचित्रोऽसौ रथे ध्वजवरः स्थितः । यस्यैतत्पाण्डुरं छत्रं विमलं मूर्ध्नि तिष्ठति ।।"},
{"c": "4.50", "n": "19", "i": 21222, "v": "महतो रथवंशस्य नानाध्वजपताकिनः । बलाहकाग्रे सूर्यो वा य एष प्रमुखे स्थितः ।।"},
{"c": "4.50", "n": "20", "i": 21223, "v": "हैमं चन्द्रार्कसंकाशं कवचं यस्य दृश्यते । जातरूपशिरस्त्राणस्त्रासयन्निव मे मनः ।।"},
{"c": "4.50", "n": "21", "i": 21224, "v": "एष शांतनवो भीष्मः सर्वेषां नः पितामहः । राजश्रियावबद्धस्तु दुर्योधनवशानुगः ।।"},
{"c": "4.50", "n": "22", "i": 21225, "v": "पश्चादेष प्रयातव्यो न मे विघ्नकरो भवेत् । एतेन युध्यमानस्य यत्तः संयच्छ मे हयान् ।।"},
{"c": "4.50", "n": "23", "i": 21226, "v": "ततोऽभ्यवहदव्यग्रो वैराटिः सव्यसाचिनम् । यत्रातिष्ठत्कृपो राजन्योत्स्यमानो धनंजयम् ।।"},
{"c": "4.51", "t": "वैशंपायन उवाच ।"},
{"c": "4.51", "n": "1", "i": 21227, "v": "तान्यनीकान्यदृश्यन्त कुरूणामुग्रधन्विनाम् । संसर्पन्तो यथा मेघा घर्मान्ते मन्दमारुताः ।।"},
{"c": "4.51", "n": "2", "i": 21228, "v": "अभ्याशे वाजिनस्तस्थुः समारूढाः प्रहारिभिः । भीमरूपाश्च मातङ्गास्तोमराङ्कुशचोदिताः ।।"},
{"c": "4.51", "n": "3", "i": 21229, "v": "ततः शक्रः सुरगणैः समारुह्य सुदर्शनम् । सहोपायात्तदा राजन्विश्वाश्विमरुतां गणैः ।।"},
{"c": "4.51", "n": "4", "i": 21230, "v": "तद्देवयक्षगन्धर्वमहोरगसमाकुलम् । शुशुभेऽभ्रविनिर्मुक्तं ग्रहैरिव नभस्तलम् ।।"},
{"c": "4.51", "n": "5", "i": 21231, "v": "अस्त्राणां च बलं तेषां मानुषेषु प्रयुज्यताम् । तच्च घोरं महद्युद्धं भीष्मार्जुनसमागमे ।।"},
{"c": "4.51", "n": "6", "i": 21232, "v": "शतं शतसहस्राणां यत्र स्थूणा हिरण्मयाः । मणिरत्नमयाश्चान्याः प्रासादमुपधारयन् ।।"},
{"c": "4.51", "n": "7", "i": 21233, "v": "तत्र कामगमं दिव्यं सर्वरत्नविभूषितम् । विमानं देवराजस्य शुशुभे खेचरं तदा ।।"},
{"c": "4.51", "n": "8", "i": 21234, "v": "तत्र देवास्त्रयस्त्रिंशत्तिष्ठन्ति सहवासवाः । गन्धर्वा राक्षसाः सर्पाः पितरश्च महर्षिभिः ।।"},
{"c": "4.51", "n": "9", "i": 21235, "v": "तथा राजा वसुमना बलाक्षः सुप्रतर्दनः । अष्टकश्च शिबिश्चैव ययातिर्नहुषो गयः ।।"},
{"c": "4.51", "n": "10", "i": 21236, "v": "मनुः क्षुपो रघुर्भानुः कृशाश्वः सगरः शलः । विमाने देवराजस्य समदृश्यन्त सुप्रभाः ।।"},
{"c": "4.51", "n": "11", "i": 21237, "v": "अग्नेरीशस्य सोमस्य वरुणस्य प्रजापतेः । तथा धातुर्विधातुश्च कुबेरस्य यमस्य च ।।"},
{"c": "4.51", "n": "12", "i": 21238, "v": "अलम्बुसोग्रसेनस्य गन्धर्वस्य च तुम्बुरोः । यथाभागं यथोद्देशं विमानानि चकाशिरे ।।"},
{"c": "4.51", "n": "13", "i": 21239, "v": "सर्वदेवनिकायाश्च सिद्धाश्च परमर्षयः । अर्जुनस्य कुरूणां च द्रष्टुं युद्धमुपागताः ।।"},
{"c": "4.51", "n": "14", "i": 21240, "v": "दिव्यानां तत्र माल्यानां गन्धः पुण्योऽथ सर्वशः । प्रससार वसन्ताग्रे वनानामिव पुष्पताम् ।।"},
{"c": "4.51", "n": "15", "i": 21241, "v": "रक्तारक्तानि देवानां समदृश्यन्त तिष्ठताम् । आतपत्राणि वासांसि स्रजश्च व्यजनानि च ।।"},
{"c": "4.51", "n": "16", "i": 21242, "v": "उपशाम्यद्रजो भौमं सर्वं व्याप्तं मरीचिभिः । दिव्यान्गन्धानुपादाय वायुर्योधानसेवत ।।"},
{"c": "4.51", "n": "17", "i": 21243, "v": "प्रभासितमिवाकाशं चित्ररूपमलंकृतम् । संपतद्भिः स्थितैश्चैव नानारत्नावभासितैः । विमानैर्विविधैश्चित्रैरुपानीतैः सुरोत्तमैः ।।"},
{"c": "4.52", "t": "वैशंपायन उवाच ।"},
{"c": "4.52", "n": "1", "i": 21244, "v": "एतस्मिन्नन्तरे तत्र महावीर्यपराक्रमः । आजगाम महासत्त्वः कृपः शस्त्रभृतां वरः । अर्जुनं प्रति संयोद्धुं युद्धार्थी स महारथः ।।"},
{"c": "4.52", "n": "2", "i": 21245, "v": "तौ रथौ सूर्यसंकाशौ योत्स्यमानौ महाबलौ । शारदाविव जीमूतौ व्यरोचेतां व्यवस्थितौ ।।"},
{"c": "4.52", "n": "3", "i": 21246, "v": "पार्थोऽपि विश्रुतं लोके गाण्डीवं परमायुधम् । विकृष्य चिक्षेप बहून्नाराचान्मर्मभेदिनः ।।"},
{"c": "4.52", "n": "4", "i": 21247, "v": "तानप्राप्ताञ्शितैर्बाणैर्नाराचान्रक्तभोजनान् । कृपश्चिच्छेद पार्थस्य शतशोऽथ सहस्रशः ।।"},
{"c": "4.52", "n": "5", "i": 21248, "v": "ततः पार्थश्च संक्रुद्धश्चित्रान्मार्गान्प्रदर्शयन् । दिशः संछादयन्बाणैः प्रदिशश्च महारथः ।।"},
{"c": "4.52", "n": "6", "i": 21249, "v": "एकच्छायमिवाकाशं प्रकुर्वन्सर्वतः प्रभुः । प्रच्छादयदमेयात्मा पार्थः शरशतैः कृपम् ।।"},
{"c": "4.52", "n": "7", "i": 21250, "v": "स शरैरर्पितः क्रुद्धः शितैरग्निशिखोपमैः । तूर्णं शरसहस्रेण पार्थमप्रतिमौजसम् । अर्पयित्वा महात्मानं ननाद समरे कृपः ।।"},
{"c": "4.52", "n": "8", "i": 21251, "v": "ततः कनकपुङ्खाग्रैर्वीरः संनतपर्वभिः । त्वरन्गाण्डीवनिर्मुक्तैरर्जुनस्तस्य वाजिनः । चतुर्भिश्चतुरस्तीक्ष्णैरविध्यत्परमेषुभिः ।।"},
{"c": "4.52", "n": "9", "i": 21252, "v": "ते हया निशितैर्विद्धा ज्वलद्भिरिव पन्नगैः । उत्पेतुः सहसा सर्वे कृपः स्थानादथाच्यवत् ।।"},
{"c": "4.52", "n": "10", "i": 21253, "v": "च्युतं तु गौतमं स्थानात्समीक्ष्य कुरुनन्दनः । नाविध्यत्परवीरघ्नो रक्षमाणोऽस्य गौरवम् ।।"},
{"c": "4.52", "n": "11", "i": 21254, "v": "स तु लब्ध्वा पुनः स्थानं गौतमः सव्यसाचिनम् । विव्याध दशभिर्बाणैस्त्वरितः कङ्कपत्रिभिः ।।"},
{"c": "4.52", "n": "12", "i": 21255, "v": "ततः पार्थो धनुस्तस्य भल्लेन निशितेन च । चिच्छेदैकेन भूयश्च हस्ताच्चापमथाहरत् ।।"},
{"c": "4.52", "n": "13", "i": 21256, "v": "अथास्य कवचं बाणैर्निशितैर्मर्मभेदिभिः । व्यधमन्न च पार्थोऽस्य शरीरमवपीडयत् ।।"},
{"c": "4.52", "n": "14", "i": 21257, "v": "तस्य निर्मुच्यमानस्य कवचात्काय आबभौ । समये मुच्यमानस्य सर्पस्येव तनुर्यथा ।।"},
{"c": "4.52", "n": "15", "i": 21258, "v": "छिन्ने धनुषि पार्थेन सोऽन्यदादाय कार्मुकम् । चकार गौतमः सज्यं तदद्भुतमिवाभवत् ।।"},
{"c": "4.52", "n": "16", "i": 21259, "v": "स तदप्यस्य कौन्तेयश्चिच्छेद नतपर्वणा । एवमन्यानि चापानि बहूनि कृतहस्तवत् । शारद्वतस्य चिच्छेद पाण्डवः परवीरहा ।।"},
{"c": "4.52", "n": "17", "i": 21260, "v": "स छिन्नधनुरादाय अथ शक्तिं प्रतापवान् । प्राहिणोत्पाण्डुपुत्राय प्रदीप्तामशनीमिव ।।"},
{"c": "4.52", "n": "18", "i": 21261, "v": "तामर्जुनस्तदायान्तीं शक्तिं हेमविभूषिताम् । वियद्गतां महोल्काभां चिच्छेद दशभिः शरैः । सापतद्दशधा छिन्ना भूमौ पार्थेन धीमता ।।"},
{"c": "4.52", "n": "19", "i": 21262, "v": "युगमध्ये तु भल्लैस्तु ततः स सधनुः कृपः । तमाशु निशितैः पार्थं बिभेद दशभिः शरैः ।।"},
{"c": "4.52", "n": "20", "i": 21263, "v": "ततः पार्थो महातेजा विशिखानग्नितेजसः । चिक्षेप समरे क्रुद्धस्त्रयोदश शिलाशितान् ।।"},
{"c": "4.52", "n": "21", "i": 21264, "v": "अथास्य युगमेकेन चतुर्भिश्चतुरो हयान् । षष्ठेन च शिरः कायाच्छरेण रथसारथेः ।।"},
{"c": "4.52", "n": "22", "i": 21265, "v": "त्रिभिस्त्रिवेणुं समरे द्वाभ्यामक्षौ महाबलः । द्वादशेन तु भल्लेन चकर्तास्य ध्वजं तथा ।।"},
{"c": "4.52", "n": "23", "i": 21266, "v": "ततो वज्रनिकाशेन फल्गुनः प्रहसन्निव । त्रयोदशेनेन्द्रसमः कृपं वक्षस्यताडयत् ।।"},
{"c": "4.52", "n": "24", "i": 21267, "v": "स छिन्नधन्वा विरथो हताश्वो हतसारथिः । गदापाणिरवप्लुत्य तूर्णं चिक्षेप तां गदाम् ।।"},
{"c": "4.52", "n": "25", "i": 21268, "v": "सा तु मुक्ता गदा गुर्वी कृपेण सुपरिष्कृता । अर्जुनेन शरैर्नुन्ना प्रतिमार्गमथागमत् ।।"},
{"c": "4.52", "n": "26", "i": 21269, "v": "ततो योधाः परीप्सन्तः शारद्वतममर्षणम् । सर्वतः समरे पार्थं शरवर्षैरवाकिरन् ।।"},
{"c": "4.52", "n": "27", "i": 21270, "v": "ततो विराटस्य सुतः सव्यमावृत्य वाजिनः । यमकं मण्डलं कृत्वा तान्योधान्प्रत्यवारयत् ।।"},
{"c": "4.52", "n": "28", "i": 21271, "v": "ततः कृपमुपादाय विरथं ते नरर्षभाः । अपाजह्रुर्महावेगाः कुन्तीपुत्राद्धनंजयात् ।।"},
{"c": "4.53", "t": "अर्जुन उवाच ।"},
{"c": "4.53", "n": "1", "i": 21272, "v": "यत्रैषा काञ्चनी वेदी प्रदीप्ताग्निशिखोपमा । उच्छ्रिता काञ्चने दण्डे पताकाभिरलंकृता । तत्र मां वह भद्रं ते द्रोणानीकाय मारिष ।।"},
{"c": "4.53", "n": "2", "i": 21273, "v": "अश्वाः शोणाः प्रकाशन्ते बृहन्तश्चारुवाहिनः । स्निग्धविद्रुमसंकाशास्ताम्रास्याः प्रियदर्शनाः । युक्ता रथवरे यस्य सर्वशिक्षाविशारदाः ।।"},
{"c": "4.53", "n": "3", "i": 21274, "v": "दीर्घबाहुर्महातेजा बलरूपसमन्वितः । सर्वलोकेषु विख्यातो भारद्वाजः प्रतापवान् ।।"},
{"c": "4.53", "n": "4", "i": 21275, "v": "बुद्ध्या तुल्यो ह्युशनसा बृहस्पतिसमो नये । वेदास्तथैव चत्वारो ब्रह्मचर्यं तथैव च ।।"},
{"c": "4.53", "n": "5", "i": 21276, "v": "ससंहाराणि दिव्यानि सर्वाण्यस्त्राणि मारिष । धनुर्वेदश्च कार्त्स्न्येन यस्मिन्नित्यं प्रतिष्ठितः ।।"},
{"c": "4.53", "n": "6", "i": 21277, "v": "क्षमा दमश्च सत्यं च आनृशंस्यमथार्जवम् । एते चान्ये च बहवो गुणा यस्मिन्द्विजोत्तमे ।।"},
{"c": "4.53", "n": "7", "i": 21278, "v": "तेनाहं योद्धुमिच्छामि महाभागेन संयुगे । तस्मात्त्वं प्रापयाचार्यं क्षिप्रमुत्तर वाहय ।।"},
{"c": "4.53", "t": "वैशंपायन उवाच ।"},
{"c": "4.53", "n": "8", "i": 21279, "v": "अर्जुनेनैवमुक्तस्तु वैराटिर्हेमभूषितान् । चोदयामास तानश्वान्भारद्वाजरथं प्रति ।।"},
{"c": "4.53", "n": "9", "i": 21280, "v": "तमापतन्तं वेगेन पाण्डवं रथिनां वरम् । द्रोणः प्रत्युद्ययौ पार्थं मत्तो मत्तमिव द्विपम् ।।"},
{"c": "4.53", "n": "10", "i": 21281, "v": "ततः प्राध्मापयच्छङ्खं भेरीशतनिनादितम् । प्रचुक्षुभे बलं सर्वमुद्धूत इव सागरः ।।"},
{"c": "4.53", "n": "11", "i": 21282, "v": "अथ शोणान्सदश्वांस्तान्हंसवर्णैर्मनोजवैः । मिश्रितान्समरे दृष्ट्वा व्यस्मयन्त रणे जनाः ।।"},
{"c": "4.53", "n": "12", "i": 21283, "v": "तौ रथौ वीर्यसंपन्नौ दृष्ट्वा संग्राममूर्धनि । आचार्यशिष्यावजितौ कृतविद्यौ मनस्विनौ ।।"},
{"c": "4.53", "n": "13", "i": 21284, "v": "समाश्लिष्टौ तदान्योन्यं द्रोणपार्थौ महाबलौ । दृष्ट्वा प्राकम्पत मुहुर्भरतानां महद्बलम् ।।"},
{"c": "4.53", "n": "14", "i": 21285, "v": "हर्षयुक्तस्तथा पार्थः प्रहसन्निव वीर्यवान् । रथं रथेन द्रोणस्य समासाद्य महारथः ।।"},
{"c": "4.53", "n": "15", "i": 21286, "v": "अभिवाद्य महाबाहुः सान्त्वपूर्वमिदं वचः । उवाच श्लक्ष्णया वाचा कौन्तेयः परवीरहा ।।"},
{"c": "4.53", "n": "16", "i": 21287, "v": "उषिताः स्म वने वासं प्रतिकर्म चिकीर्षवः । कोपं नार्हसि नः कर्तुं सदा समरदुर्जय ।।"},
{"c": "4.53", "n": "17", "i": 21288, "v": "अहं तु प्रहृते पूर्वं प्रहरिष्यामि तेऽनघ । इति मे वर्तते बुद्धिस्तद्भवान्कर्तुमर्हति ।।"},
{"c": "4.53", "n": "18", "i": 21289, "v": "ततोऽस्मै प्राहिणोद्द्रोणः शरानधिकविंशतिम् । अप्राप्तांश्चैव तान्पार्थश्चिच्छेद कृतहस्तवत् ।।"},
{"c": "4.53", "n": "19", "i": 21290, "v": "ततः शरसहस्रेण रथं पार्थस्य वीर्यवान् । अवाकिरत्ततो द्रोणः शीघ्रमस्त्रं विदर्शयन् ।।"},
{"c": "4.53", "n": "20", "i": 21291, "v": "एवं प्रववृते युद्धं भारद्वाजकिरीटिनोः । समं विमुञ्चतोः संख्ये विशिखान्दीप्ततेजसः ।।"},
{"c": "4.53", "n": "21", "i": 21292, "v": "तावुभौ ख्यातकर्माणावुभौ वायुसमौ जवे । उभौ दिव्यास्त्रविदुषावुभावुत्तमतेजसौ । क्षिपन्तौ शरजालानि मोहयामासतुर्नृपान् ।।"},
{"c": "4.53", "n": "22", "i": 21293, "v": "व्यस्मयन्त ततो योधाः सर्वे तत्र समागताः । शरान्विसृजतोस्तूर्णं साधु साध्विति पूजयन् ।।"},
{"c": "4.53", "n": "23", "i": 21294, "v": "द्रोणं हि समरे कोऽन्यो योद्धुमर्हति फल्गुनात् । रौद्रः क्षत्रियधर्मोऽयं गुरुणा यदयुध्यत । इत्यब्रुवञ्जनास्तत्र संग्रामशिरसि स्थिताः ।।"},
{"c": "4.53", "n": "24", "i": 21295, "v": "वीरौ तावपि संरब्धौ संनिकृष्टौ महारथौ । छादयेतां शरव्रातैरन्योन्यमपराजितौ ।।"},
{"c": "4.53", "n": "25", "i": 21296, "v": "विस्फार्य सुमहच्चापं हेमपृष्ठं दुरासदम् । संरब्धोऽथ भरद्वाजः फल्गुनं प्रत्ययुध्यत ।।"},
{"c": "4.53", "n": "26", "i": 21297, "v": "स सायकमयैर्जालैरर्जुनस्य रथं प्रति । भानुमद्भिः शिलाधौतैर्भानोः प्रच्छादयत्प्रभाम् ।।"},
{"c": "4.53", "n": "27", "i": 21298, "v": "पार्थं च स महाबाहुर्महावेगैर्महारथः । विव्याध निशितैर्बाणैर्मेघो वृष्ट्येव पर्वतम् ।।"},
{"c": "4.53", "n": "28", "i": 21299, "v": "तथैव दिव्यं गाण्डीवं धनुरादाय पाण्डवः । शत्रुघ्नं वेगवद्धृष्टो भारसाधनमुत्तमम् । विससर्ज शरांश्चित्रान्सुवर्णविकृतान्बहून् ।।"},
{"c": "4.53", "n": "29", "i": 21300, "v": "नाशयञ्शरवर्षाणि भारद्वाजस्य वीर्यवान् । तूर्णं चापविनिर्मुक्तैस्तदद्भुतमिवाभवत् ।।"},
{"c": "4.53", "n": "30", "i": 21301, "v": "स रथेन चरन्पार्थः प्रेक्षणीयो धनंजयः । युगपद्दिक्षु सर्वासु सर्वशस्त्राण्यदर्शयत् ।।"},
{"c": "4.53", "n": "31", "i": 21302, "v": "एकच्छायमिवाकाशं बाणैश्चक्रे समन्ततः । नादृश्यत तदा द्रोणो नीहारेणेव संवृतः ।।"},
{"c": "4.53", "n": "32", "i": 21303, "v": "तस्याभवत्तदा रूपं संवृतस्य शरोत्तमैः । जाज्वल्यमानस्य यथा पर्वतस्येव सर्वतः ।।"},
{"c": "4.53", "n": "33", "i": 21304, "v": "दृष्ट्वा तु पार्थस्य रणे शरैः स्वरथमावृतम् । स विस्फार्य धनुश्चित्रं मेघस्तनितनिस्वनम् ।।"},
{"c": "4.53", "n": "34", "i": 21305, "v": "अग्निचक्रोपमं घोरं विकर्षन्परमायुधम् । व्यशातयच्छरांस्तांस्तु द्रोणः समितिशोभनः । महानभूत्ततः शब्दो वंशानामिव दह्यताम् ।।"},
{"c": "4.53", "n": "35", "i": 21306, "v": "जाम्बूनदमयैः पुङ्खैश्चित्रचापवरातिगैः । प्राच्छादयदमेयात्मा दिशः सूर्यस्य च प्रभाम् ।।"},
{"c": "4.53", "n": "36", "i": 21307, "v": "ततः कनकपुङ्खानां शराणां नतपर्वणाम् । वियच्चराणां वियति दृश्यन्ते बहुशः प्रजाः ।।"},
{"c": "4.53", "n": "37", "i": 21308, "v": "द्रोणस्य पुङ्खसक्ताश्च प्रभवन्तः शरासनात् । एको दीर्घ इवादृश्यदाकाशे संहतः शरः ।।"},
{"c": "4.53", "n": "38", "i": 21309, "v": "एवं तौ स्वर्णविकृतान्विमुञ्चन्तौ महाशरान् । आकाशं संवृतं वीरावुल्काभिरिव चक्रतुः ।।"},
{"c": "4.53", "n": "39", "i": 21310, "v": "शरास्तयोश्च विबभुः कङ्कबर्हिणवाससः । पङ्क्त्यः शरदि खस्थानां हंसानां चरतामिव ।।"},
{"c": "4.53", "n": "40", "i": 21311, "v": "युद्धं समभवत्तत्र सुसंरब्धं महात्मनोः । द्रोणपाण्डवयोर्घोरं वृत्रवासवयोरिव ।।"},
{"c": "4.53", "n": "41", "i": 21312, "v": "तौ गजाविव चासाद्य विषाणाग्रैः परस्परम् । शरैः पूर्णायतोत्सृष्टैरन्योन्यमभिजघ्नतुः ।।"},
{"c": "4.53", "n": "42", "i": 21313, "v": "तौ व्यवाहरतां शूरौ संरब्धौ रणशोभिनौ । उदीरयन्तौ समरे दिव्यान्यस्त्राणि भागशः ।।"},
{"c": "4.53", "n": "43", "i": 21314, "v": "अथ त्वाचार्यमुख्येन शरान्सृष्टाञ्शिलाशितान् । न्यवारयच्छितैर्बाणैरर्जुनो जयतां वरः ।।"},
{"c": "4.53", "n": "44", "i": 21315, "v": "दर्शयन्नैन्द्रिरात्मानमुग्रमुग्रपराक्रमः । इषुभिस्तूर्णमाकाशं बहुभिश्च समावृणोत् ।।"},
{"c": "4.53", "n": "45", "i": 21316, "v": "जिघांसन्तं नरव्याघ्रमर्जुनं तिग्मतेजसम् । आचार्यमुख्यः समरे द्रोणः शस्त्रभृतां वरः । अर्जुनेन सहाक्रीडच्छरैः संनतपर्वभिः ।।"},
{"c": "4.53", "n": "46", "i": 21317, "v": "दिव्यान्यस्त्राणि मुञ्चन्तं भारद्वाजं महारणे । अस्त्रैरस्त्राणि संवार्य फल्गुनः समयोधयत् ।।"},
{"c": "4.53", "n": "47", "i": 21318, "v": "तयोरासीत्संप्रहारः क्रुद्धयोर्नरसिंहयोः । अमर्षिणोस्तदान्योन्यं देवदानवयोरिव ।।"},
{"c": "4.53", "n": "48", "i": 21319, "v": "ऐन्द्रं वायव्यमाग्नेयमस्त्रमस्त्रेण पाण्डवः । द्रोणेन मुक्तं मुक्तं तु ग्रसते स्म पुनः पुनः ।।"},
{"c": "4.53", "n": "49", "i": 21320, "v": "एवं शूरौ महेष्वासौ विसृजन्तौ शिताञ्शरान् । एकच्छायं चक्रतुस्तावाकाशं शरवृष्टिभिः ।।"},
{"c": "4.53", "n": "50", "i": 21321, "v": "ततोऽर्जुनेन मुक्तानां पततां च शरीरिषु । पर्वतेष्विव वज्राणां शराणां श्रूयते स्वनः ।।"},
{"c": "4.53", "n": "51", "i": 21322, "v": "ततो नागा रथाश्चैव सादिनश्च विशां पते । शोणिताक्ता व्यदृश्यन्त पुष्पिता इव किंशुकाः ।।"},
{"c": "4.53", "n": "52", "i": 21323, "v": "बाहुभिश्च सकेयूरैर्विचित्रैश्च महारथैः । सुवर्णचित्रैः कवचैर्ध्वजैश्च विनिपातितैः ।।"},
{"c": "4.53", "n": "53", "i": 21324, "v": "योधैश्च निहतैस्तत्र पार्थबाणप्रपीडितैः । बलमासीत्समुद्भ्रान्तं द्रोणार्जुनसमागमे ।।"},
{"c": "4.53", "n": "54", "i": 21325, "v": "विधुन्वानौ तु तौ वीरौ धनुषी भारसाधने । आच्छादयेतामन्योन्यं तितक्षन्तौ रणेषुभिः ।।"},
{"c": "4.53", "n": "55", "i": 21326, "v": "अथान्तरिक्षे नादोऽभूद्द्रोणं तत्र प्रशंसताम् । दुष्करं कृतवान्द्रोणो यदर्जुनमयोधयत् ।।"},
{"c": "4.53", "n": "56", "i": 21327, "v": "प्रमाथिनं महावीर्यं दृढमुष्टिं दुरासदम् । जेतारं देवदैत्यानां सर्पाणां च महारथम् ।।"},
{"c": "4.53", "n": "57", "i": 21328, "v": "अविश्रमं च शिक्षां च लाघवं दूरपातिताम् । पार्थस्य समरे दृष्ट्वा द्रोणस्याभूच्च विस्मयः ।।"},
{"c": "4.53", "n": "58", "i": 21329, "v": "अथ गाण्डीवमुद्यम्य दिव्यं धनुरमर्षणः । विचकर्ष रणे पार्थो बाहुभ्यां भरतर्षभ ।।"},
{"c": "4.53", "n": "59", "i": 21330, "v": "तस्य बाणमयं वर्षं शलभानामिवायतम् । न च बाणान्तरे वायुरस्य शक्नोति सर्पितुम् ।।"},
{"c": "4.53", "n": "60", "i": 21331, "v": "अनिशं संदधानस्य शरानुत्सृजतस्तदा । ददृशे नान्तरं किंचित्पार्थस्याददतोऽपि च ।।"},
{"c": "4.53", "n": "61", "i": 21332, "v": "तथा शीघ्रास्त्रयुद्धे तु वर्तमाने सुदारुणे । शीघ्राच्छीघ्रतरं पार्थः शरानन्यानुदीरयत् ।।"},
{"c": "4.53", "n": "62", "i": 21333, "v": "ततः शतसहस्राणि शराणां नतपर्वणाम् । युगपत्प्रापतंस्तत्र द्रोणस्य रथमन्तिकात् ।।"},
{"c": "4.53", "n": "63", "i": 21334, "v": "अवकीर्यमाणे द्रोणे तु शरैर्गाण्डीवधन्वना । हाहाकारो महानासीत्सैन्यानां भरतर्षभ ।।"},
{"c": "4.53", "n": "64", "i": 21335, "v": "पाण्डवस्य तु शीघ्रास्त्रं मघवान्समपूजयत् । गन्धर्वाप्सरसश्चैव ये च तत्र समागताः ।।"},
{"c": "4.53", "n": "65", "i": 21336, "v": "ततो वृन्देन महता रथानां रथयूथपः । आचार्यपुत्रः सहसा पाण्डवं प्रत्यवारयत् ।।"},
{"c": "4.53", "n": "66", "i": 21337, "v": "अश्वत्थामा तु तत्कर्म हृदयेन महात्मनः । पूजयामास पार्थस्य कोपं चास्याकरोद्भृशम् ।।"},
{"c": "4.53", "n": "67", "i": 21338, "v": "स मन्युवशमापन्नः पार्थमभ्यद्रवद्रणे । किरञ्शरसहस्राणि पर्जन्य इव वृष्टिमान् ।।"},
{"c": "4.53", "n": "68", "i": 21339, "v": "आवृत्य तु महाबाहुर्यतो द्रौणिस्ततो हयान् । अन्तरं प्रददौ पार्थो द्रोणस्य व्यपसर्पितुम् ।।"},
{"c": "4.53", "n": "69", "i": 21340, "v": "स तु लब्ध्वान्तरं तूर्णमपायाज्जवनैर्हयैः । छिन्नवर्मध्वजः शूरो निकृत्तः परमेषुभिः ।।"},
{"c": "4.54", "t": "वैशंपायन उवाच ।"},
{"c": "4.54", "n": "1", "i": 21341, "v": "तं पार्थः प्रतिजग्राह वायुवेगमिवोद्धतम् । शरजालेन महता वर्षमाणमिवाम्बुदम् ।।"},
{"c": "4.54", "n": "2", "i": 21342, "v": "तयोर्देवासुरसमः संनिपातो महानभूत् । किरतोः शरजालानि वृत्रवासवयोरिव ।।"},
{"c": "4.54", "n": "3", "i": 21343, "v": "न स्म सूर्यस्तदा भाति न च वाति समीरणः । शरगाढे कृते व्योम्नि छायाभूते समन्ततः ।।"},
{"c": "4.54", "n": "4", "i": 21344, "v": "महांश्चटचटाशब्दो योधयोर्हन्यमानयोः । दह्यतामिव वेणूनामासीत्परपुरंजय ।।"},
{"c": "4.54", "n": "5", "i": 21345, "v": "हयानस्यार्जुनः सर्वान्कृतवानल्पजीवितान् । स राजन्न प्रजानाति दिशं कांचन मोहितः ।।"},
{"c": "4.54", "n": "6", "i": 21346, "v": "ततो द्रौणिर्महावीर्यः पार्थस्य विचरिष्यतः । विवरं सूक्ष्ममालोक्य ज्यां चिच्छेद क्षुरेण ह । तदस्यापूजयन्देवाः कर्म दृष्ट्वातिमानुषम् ।।"},
{"c": "4.54", "n": "7", "i": 21347, "v": "ततो द्रौणिर्धनूंष्यष्टौ व्यपक्रम्य नरर्षभम् । पुनरभ्याहनत्पार्थं हृदये कङ्कपत्रिभिः ।।"},
{"c": "4.54", "n": "8", "i": 21348, "v": "ततः पार्थो महाबाहुः प्रहस्य स्वनवत्तदा । योजयामास नवया मौर्व्या गाण्डीवमोजसा ।।"},
{"c": "4.54", "n": "9", "i": 21349, "v": "ततोऽर्धचन्द्रमावृत्य तेन पार्थः समागमत् । वारणेनेव मत्तेन मत्तो वारणयूथपः ।।"},
{"c": "4.54", "n": "10", "i": 21350, "v": "ततः प्रववृते युद्धं पृथिव्यामेकवीरयोः । रणमध्ये द्वयोरेव सुमहल्लोमहर्षणम् ।।"},
{"c": "4.54", "n": "11", "i": 21351, "v": "तौ वीरौ कुरवः सर्वे ददृशुर्विस्मयान्विताः । युध्यमानौ महात्मानौ यूथपाविव संगतौ ।।"},
{"c": "4.54", "n": "12", "i": 21352, "v": "तौ समाजघ्नतुर्वीरावन्योन्यं पुरुषर्षभौ । शरैराशीविषाकारैर्ज्वलद्भिरिव पन्नगैः ।।"},
{"c": "4.54", "n": "13", "i": 21353, "v": "अक्षय्याविषुधी दिव्यौ पाण्डवस्य महात्मनः । तेन पार्थो रणे शूरस्तस्थौ गिरिरिवाचलः ।।"},
{"c": "4.54", "n": "14", "i": 21354, "v": "अश्वत्थाम्नः पुनर्बाणाः क्षिप्रमभ्यस्यतो रणे । जग्मुः परिक्षयं शीघ्रमभूत्तेनाधिकोऽर्जुनः ।।"},
{"c": "4.54", "n": "15", "i": 21355, "v": "ततः कर्णो महच्चापं विकृष्याभ्यधिकं रुषा । अवाक्षिपत्ततः शब्दो हाहाकारो महानभूत् ।।"},
{"c": "4.54", "n": "16", "i": 21356, "v": "तत्र चक्षुर्दधे पार्थो यत्र विस्फार्यते धनुः । ददर्श तत्र राधेयं तस्य कोपोऽत्यवीवृधत् ।।"},
{"c": "4.54", "n": "17", "i": 21357, "v": "स रोषवशमापन्नः कर्णमेव जिघांसया । अवैक्षत विवृत्ताभ्यां नेत्राभ्यां कुरुपुंगवः ।।"},
{"c": "4.54", "n": "18", "i": 21358, "v": "तथा तु विमुखे पार्थे द्रोणपुत्रस्य सायकान् । त्वरिताः पुरुषा राजन्नुपाजह्रुः सहस्रशः ।।"},
{"c": "4.54", "n": "19", "i": 21359, "v": "उत्सृज्य च महाबाहुर्द्रोणपुत्रं धनंजयः । अभिदुद्राव सहसा कर्णमेव सपत्नजित् ।।"},
{"c": "4.54", "n": "20", "i": 21360, "v": "तमभिद्रुत्य कौन्तेयः क्रोधसंरक्तलोचनः । कामयन्द्वैरथे युद्धमिदं वचनमब्रवीत् ।।"},
{"c": "4.55", "t": "अर्जुन उवाच ।"},
{"c": "4.55", "n": "1", "i": 21361, "v": "कर्ण यत्ते सभामध्ये बहु वाचा विकत्थितम् । न मे युधि समोऽस्तीति तदिदं प्रत्युपस्थितम् ।।"},
{"c": "4.55", "n": "2", "i": 21362, "v": "अवोचः परुषा वाचो धर्ममुत्सृज्य केवलम् । इदं तु दुष्करं मन्ये यदिदं ते चिकीर्षितम् ।।"},
{"c": "4.55", "n": "3", "i": 21363, "v": "यत्त्वया कथितं पूर्वं मामनासाद्य किंचन । तदद्य कुरु राधेय कुरुमध्ये मया सह ।।"},
{"c": "4.55", "n": "4", "i": 21364, "v": "यत्सभायां स्म पाञ्चालीं क्लिश्यमानां दुरात्मभिः । दृष्टवानसि तस्याद्य फलमाप्नुहि केवलम् ।।"},
{"c": "4.55", "n": "5", "i": 21365, "v": "धर्मपाशनिबद्धेन यन्मया मर्षितं पुरा । तस्य राधेय कोपस्य विजयं पश्य मे मृधे ।।"},
{"c": "4.55", "n": "6", "i": 21366, "v": "एहि कर्ण मया सार्धं प्रतिपद्यस्व संगरम् । प्रेक्षकाः कुरवः सर्वे भवन्तु सहसैनिकाः ।।"},
{"c": "4.55", "t": "कर्ण उवाच ।"},
{"c": "4.55", "n": "7", "i": 21367, "v": "ब्रवीषि वाचा यत्पार्थ कर्मणा तत्समाचर । अतिशेते हि वै वाचं कर्मेति प्रथितं भुवि ।।"},
{"c": "4.55", "n": "8", "i": 21368, "v": "यत्त्वया मर्षितं पूर्वं तदशक्तेन मर्षितम् । इति गृह्णामि तत्पार्थ तव दृष्ट्वापराक्रमम् ।।"},
{"c": "4.55", "n": "9", "i": 21369, "v": "धर्मपाशनिबद्धेन यदि ते मर्षितं पुरा । तथैव बद्धमात्मानमबद्धमिव मन्यसे ।।"},
{"c": "4.55", "n": "10", "i": 21370, "v": "यदि तावद्वने वासो यथोक्तश्चरितस्त्वया । तत्त्वं धर्मार्थवित्क्लिष्टः समयं भेत्तुमिच्छसि ।।"},
{"c": "4.55", "n": "11", "i": 21371, "v": "यदि शक्रः स्वयं पार्थ युध्यते तव कारणात् । तथापि न व्यथा काचिन्मम स्याद्विक्रमिष्यतः ।।"},
{"c": "4.55", "n": "12", "i": 21372, "v": "अयं कौन्तेय कामस्ते नचिरात्समुपस्थितः । योत्स्यसे त्वं मया सार्धमद्य द्रक्ष्यसि मे बलम् ।।"},
{"c": "4.55", "t": "अर्जुन उवाच ।"},
{"c": "4.55", "n": "13", "i": 21373, "v": "इदानीमेव तावत्त्वमपयातो रणान्मम । तेन जीवसि राधेय निहतस्त्वनुजस्तव ।।"},
{"c": "4.55", "n": "14", "i": 21374, "v": "भ्रातरं घातयित्वा च त्यक्त्वा रणशिरश्च कः । त्वदन्यः पुरुषः सत्सु ब्रूयादेवं व्यवस्थितः ।।"},
{"c": "4.55", "t": "वैशंपायन उवाच ।"},
{"c": "4.55", "n": "15", "i": 21375, "v": "इति कर्णं ब्रुवन्नेव बीभत्सुरपराजितः । अभ्ययाद्विसृजन्बाणान्कायावरणभेदिनः ।।"},
{"c": "4.55", "n": "16", "i": 21376, "v": "प्रतिजग्राह तान्कर्णः शरानग्निशिखोपमान् । शरवर्षेण महता वर्षमाण इवाम्बुदः ।।"},
{"c": "4.55", "n": "17", "i": 21377, "v": "उत्पेतुः शरजालानि घोररूपाणि सर्वशः । अविध्यदश्वान्बाह्वोश्च हस्तावापं पृथक्पृथक् ।।"},
{"c": "4.55", "n": "18", "i": 21378, "v": "सोऽमृष्यमाणः कर्णस्य निषङ्गस्यावलम्बनम् । चिच्छेद निशिताग्रेण शरेण नतपर्वणा ।।"},
{"c": "4.55", "n": "19", "i": 21379, "v": "उपासङ्गादुपादाय कर्णो बाणानथापरान् । विव्याध पाण्डवं हस्ते तस्य मुष्टिरशीर्यत ।।"},
{"c": "4.55", "n": "20", "i": 21380, "v": "ततः पार्थो महाबाहुः कर्णस्य धनुरच्छिनत् । स शक्तिं प्राहिणोत्तस्मै तां पार्थो व्यधमच्छरैः ।।"},
{"c": "4.55", "n": "21", "i": 21381, "v": "ततोऽभिपेतुर्बहवो राधेयस्य पदानुगाः । तांश्च गाण्डीवनिर्मुक्तैः प्राहिणोद्यमसादनम् ।।"},
{"c": "4.55", "n": "22", "i": 21382, "v": "ततोऽस्याश्वाञ्शरैस्तीक्ष्णैर्बीभत्सुर्भारसाधनैः । आकर्णमुक्तैरभ्यघ्नंस्ते हताः प्रापतन्भुवि ।।"},
{"c": "4.55", "n": "23", "i": 21383, "v": "अथापरेण बाणेन ज्वलितेन महाभुजः । विव्याध कर्णं कौन्तेयस्तीक्ष्णेनोरसि वीर्यवान् ।।"},
{"c": "4.55", "n": "24", "i": 21384, "v": "तस्य भित्त्वा तनुत्राणं कायमभ्यपतच्छरः । ततः स तमसाविष्टो न स्म किंचित्प्रजज्ञिवान् ।।"},
{"c": "4.55", "n": "25", "i": 21385, "v": "स गाढवेदनो हित्वा रणं प्रायादुदङ्मुखः । ततोऽर्जुन उपाक्रोशदुत्तरश्च महारथः ।।"},
{"c": "4.56", "t": "वैशंपायन उवाच ।"},
{"c": "4.56", "n": "1", "i": 21386, "v": "ततो वैकर्तनं जित्वा पार्थो वैराटिमब्रवीत् । एतन्मां प्रापयानीकं यत्र तालो हिरण्मयः ।।"},
{"c": "4.56", "n": "2", "i": 21387, "v": "अत्र शांतनवो भीष्मो रथेऽस्माकं पितामहः । काङ्क्षमाणो मया युद्धं तिष्ठत्यमरदर्शनः । आदास्याम्यहमेतस्य धनुर्ज्यामपि चाहवे ।।"},
{"c": "4.56", "n": "3", "i": 21388, "v": "अस्यन्तं दिव्यमस्त्रं मां चित्रमद्य निशामय । शतह्रदामिवायान्तीं स्तनयित्नोरिवाम्बरे ।।"},
{"c": "4.56", "n": "4", "i": 21389, "v": "सुवर्णपृष्ठं गाण्डीवं द्रक्ष्यन्ति कुरवो मम । दक्षिणेनाथ वामेन कतरेण स्विदस्यति । इति मां संगताः सर्वे तर्कयिष्यन्ति शत्रवः ।।"},
{"c": "4.56", "n": "5", "i": 21390, "v": "शोणितोदां रथावर्तां नागनक्रां दुरत्ययाम् । नदीं प्रस्यन्दयिष्यामि परलोकप्रवाहिनीम् ।।"},
{"c": "4.56", "n": "6", "i": 21391, "v": "पाणिपादशिरःपृष्ठबाहुशाखानिरन्तरम् । वनं कुरूणां छेत्स्यामि भल्लैः संनतपर्वभिः ।।"},
{"c": "4.56", "n": "7", "i": 21392, "v": "जयतः कौरवीं सेनामेकस्य मम धन्विनः । शतं मार्गा भविष्यन्ति पावकस्येव कानने । मया चक्रमिवाविद्धं सैन्यं द्रक्ष्यसि केवलम् ।।"},
{"c": "4.56", "n": "8", "i": 21393, "v": "असंभ्रान्तो रथे तिष्ठ समेषु विषमेषु च । दिवमावृत्य तिष्ठन्तं गिरिं भेत्स्यामि धारिभिः ।।"},
{"c": "4.56", "n": "9", "i": 21394, "v": "अहमिन्द्रस्य वचनात्संग्रामेऽभ्यहनं पुरा । पौलोमान्कालखञ्जांश्च सहस्राणि शतानि च ।।"},
{"c": "4.56", "n": "10", "i": 21395, "v": "अहमिन्द्राद्दृढां मुष्टिं ब्रह्मणः कृतहस्तताम् । प्रगाढं तुमुलं चित्रमतिविद्धं प्रजापतेः ।।"},
{"c": "4.56", "n": "11", "i": 21396, "v": "अहं पारे समुद्रस्य हिरण्यपुरमारुजम् । जित्वा षष्टिसहस्राणि रथिनामुग्रधन्विनाम् ।।"},
{"c": "4.56", "n": "12", "i": 21397, "v": "ध्वजवृक्षं पत्तितृणं रथसिंहगणायुतम् । वनमादीपयिष्यामि कुरूणामस्त्रतेजसा ।।"},
{"c": "4.56", "n": "13", "i": 21398, "v": "तानहं रथनीडेभ्यः शरैः संनतपर्वभिः । एकः संकालयिष्यामि वज्रपाणिरिवासुरान् ।।"},
{"c": "4.56", "n": "14", "i": 21399, "v": "रौद्रं रुद्रादहं ह्यस्त्रं वारुणं वरुणादपि । अस्त्रमाग्नेयमग्नेश्च वायव्यं मातरिश्वनः । वज्रादीनि तथास्त्राणि शक्रादहमवाप्तवान् ।।"},
{"c": "4.56", "n": "15", "i": 21400, "v": "धार्तराष्ट्रवनं घोरं नरसिंहाभिरक्षितम् । अहमुत्पाटयिष्यामि वैराटे व्येतु ते भयम् ।।"},
{"c": "4.56", "n": "16", "i": 21401, "v": "एवमाश्वासितस्तेन वैराटिः सव्यसाचिना । व्यगाहत रथानीकं भीमं भीष्मस्य धीमतः ।।"},
{"c": "4.56", "n": "17", "i": 21402, "v": "तमायान्तं महाबाहुं जिगीषन्तं रणे परान् । अभ्यवारयदव्यग्रः क्रूरकर्मा धनंजयम् ।।"},
{"c": "4.56", "n": "18", "i": 21403, "v": "तं चित्रमाल्याभरणाः कृतविद्या मनस्विनः । आगच्छन्भीमधन्वानं मौर्वीं पर्यस्य बाहुभिः ।।"},
{"c": "4.56", "n": "19", "i": 21404, "v": "दुःशासनो विकर्णश्च दुःसहोऽथ विविंशतिः । आगत्य भीमधन्वानं बीभत्सुं पर्यवारयन् ।।"},
{"c": "4.56", "n": "20", "i": 21405, "v": "दुःशासनस्तु भल्लेन विद्ध्वा वैराटिमुत्तरम् । द्वितीयेनार्जुनं वीरः प्रत्यविध्यत्स्तनान्तरे ।।"},
{"c": "4.56", "n": "21", "i": 21406, "v": "तस्य जिष्णुरुपावृत्य पृथुधारेण कार्मुकम् । चकर्त गार्ध्रपत्रेण जातरूपपरिष्कृतम् ।।"},
{"c": "4.56", "n": "22", "i": 21407, "v": "अथैनं पञ्चभिः पश्चात्प्रत्यविध्यत्स्तनान्तरे । सोऽपयातो रणं हित्वा पार्थबाणप्रपीडितः ।।"},
{"c": "4.56", "n": "23", "i": 21408, "v": "तं विकर्णः शरैस्तीक्ष्णैर्गार्ध्रपत्रैरजिह्मगैः । विव्याध परवीरघ्नमर्जुनं धृतराष्ट्रजः ।।"},
{"c": "4.56", "n": "24", "i": 21409, "v": "ततस्तमपि कौन्तेयः शरेणानतपर्वणा । ललाटेऽभ्यहनत्तूर्णं स विद्धः प्रापतद्रथात् ।।"},
{"c": "4.56", "n": "25", "i": 21410, "v": "ततः पार्थमभिद्रुत्य दुःसहः सविविंशतिः । अवाकिरच्छरैस्तीक्ष्णैः परीप्सन्भ्रातरं रणे ।।"},
{"c": "4.56", "n": "26", "i": 21411, "v": "तावुभौ गार्ध्रपत्राभ्यां निशिताभ्यां धनंजयः । विद्ध्वा युगपदव्यग्रस्तयोर्वाहानसूदयत् ।।"},
{"c": "4.56", "n": "27", "i": 21412, "v": "तौ हताश्वौ विविद्धाङ्गौ धृतराष्ट्रात्मजावुभौ । अभिपत्य रथैरन्यैरपनीतौ पदानुगैः ।।"},
{"c": "4.56", "n": "28", "i": 21413, "v": "सर्वा दिशश्चाभ्यपतद्बीभत्सुरपराजितः । किरीटमाली कौन्तेयो लब्धलक्षो महाबलः ।।"},
{"c": "4.57", "t": "वैशंपायन उवाच ।"},
{"c": "4.57", "n": "1", "i": 21414, "v": "अथ संगम्य सर्वे तु कौरवाणां महारथाः । अर्जुनं सहिता यत्ताः प्रत्ययुध्यन्त भारत ।।"},
{"c": "4.57", "n": "2", "i": 21415, "v": "स सायकमयैर्जालैः सर्वतस्तान्महारथान् । प्राच्छादयदमेयात्मा नीहार इव पर्वतान् ।।"},
{"c": "4.57", "n": "3", "i": 21416, "v": "नदद्भिश्च महानागैर्हेषमाणैश्च वाजिभिः । भेरीशङ्खनिनादैश्च स शब्दस्तुमुलोऽभवत् ।।"},
{"c": "4.57", "n": "4", "i": 21417, "v": "नराश्वकायान्निर्भिद्य लोहानि कवचानि च । पार्थस्य शरजालानि विनिष्पेतुः सहस्रशः ।।"},
{"c": "4.57", "n": "5", "i": 21418, "v": "त्वरमाणः शरानस्यन्पाण्डवः स बभौ रणे । मध्यंदिनगतोऽर्चिष्माञ्शरदीव दिवाकरः ।।"},
{"c": "4.57", "n": "6", "i": 21419, "v": "उपप्लवन्त वित्रस्ता रथेभ्यो रथिनस्तदा । सादिनश्चाश्वपृष्ठेभ्यो भूमौ चापि पदातयः ।।"},
{"c": "4.57", "n": "7", "i": 21420, "v": "शरैः संताड्यमानानां कवचानां महात्मनाम् । ताम्रराजतलोहानां प्रादुरासीन्महास्वनः ।।"},
{"c": "4.57", "n": "8", "i": 21421, "v": "छन्नमायोधनं सर्वं शरीरैर्गतचेतसाम् । गजाश्वसादिभिस्तत्र शितबाणात्तजीवितैः ।।"},
{"c": "4.57", "n": "9", "i": 21422, "v": "रथोपस्थाभिपतितैरास्तृता मानवैर्मही । प्रनृत्यदिव संग्रामे चापहस्तो धनंजयः ।।"},
{"c": "4.57", "n": "10", "i": 21423, "v": "श्रुत्वा गाण्डीवनिर्घोषं विस्फूर्जितमिवाशनेः । त्रस्तानि सर्वभूतानि व्यगच्छन्त महाहवात् ।।"},
{"c": "4.57", "n": "11", "i": 21424, "v": "कुण्डलोष्णीषधारीणि जातरूपस्रजानि च । पतितानि स्म दृश्यन्ते शिरांसि रणमूर्धनि ।।"},
{"c": "4.57", "n": "12", "i": 21425, "v": "विशिखोन्मथितैर्गात्रैर्बाहुभिश्च सकार्मुकैः । सहस्ताभरणैश्चान्यैः प्रच्छन्ना भाति मेदिनी ।।"},
{"c": "4.57", "n": "13", "i": 21426, "v": "शिरसां पात्यमानानामन्तरा निशितैः शरैः । अश्मवृष्टिरिवाकाशादभवद्भरतर्षभ ।।"},
{"c": "4.57", "n": "14", "i": 21427, "v": "दर्शयित्वा तथात्मानं रौद्रं रुद्रपराक्रमः । अवरुद्धश्चरन्पार्थो दशवर्षाणि त्रीणि च । क्रोधाग्निमुत्सृजद्घोरं धार्तराष्ट्रेषु पाण्डवः ।।"},
{"c": "4.57", "n": "15", "i": 21428, "v": "तस्य तद्दहतः सैन्यं दृष्ट्वा चैव पराक्रमम् । सर्वे शान्तिपरा योधा धार्तराष्ट्रस्य पश्यतः ।।"},
{"c": "4.57", "n": "16", "i": 21429, "v": "वित्रासयित्वा तत्सैन्यं द्रावयित्वा महारथान् । अर्जुनो जयतां श्रेष्ठः पर्यवर्तत भारत ।।"},
{"c": "4.57", "n": "17", "i": 21430, "v": "प्रावर्तयन्नदीं घोरां शोणितौघतरङ्गिणीम् । अस्थिशैवलसंबाधां युगान्ते कालनिर्मिताम् ।।"},
{"c": "4.57", "n": "18", "i": 21431, "v": "शरचापप्लवां घोरां मांसशोणितकर्दमाम् । महारथमहाद्वीपां शङ्खदुन्दुभिनिस्वनाम् । चकार महतीं पार्थो नदीमुत्तरशोणिताम् ।।"},
{"c": "4.57", "n": "19", "i": 21432, "v": "आददानस्य हि शरान्संधाय च विमुञ्चतः । विकर्षतश्च गाण्डीवं न किंचिद्दृश्यतेऽन्तरम् ।।"},
{"c": "4.58", "t": "वैशंपायन उवाच ।"},
{"c": "4.58", "n": "1", "i": 21433, "v": "अथ दुर्योधनः कर्णो दुःशासनविविंशती । द्रोणश्च सह पुत्रेण कृपश्चातिरथो रणे ।।"},
{"c": "4.58", "n": "2", "i": 21434, "v": "पुनरीयुः सुसंरब्धा धनंजयजिघांसया । विस्फारयन्तश्चापानि बलवन्ति दृढानि च ।।"},
{"c": "4.58", "n": "3", "i": 21435, "v": "तान्प्रकीर्णपताकेन रथेनादित्यवर्चसा । प्रत्युद्ययौ महाराज समस्तान्वानरध्वजः ।।"},
{"c": "4.58", "n": "4", "i": 21436, "v": "ततः कृपश्च कर्णश्च द्रोणश्च रथिनां वरः । तं महास्त्रैर्महावीर्यं परिवार्य धनंजयम् ।।"},
{"c": "4.58", "n": "5", "i": 21437, "v": "शरौघान्सम्यगस्यन्तो जीमूता इव वार्षिकाः । ववर्षुः शरवर्षाणि प्रपतन्तं किरीटिनम् ।।"},
{"c": "4.58", "n": "6", "i": 21438, "v": "इषुभिर्बहुभिस्तूर्णं समरे लोमवाहिभिः । अदूरात्पर्यवस्थाय पूरयामासुरादृताः ।।"},
{"c": "4.58", "n": "7", "i": 21439, "v": "तथावकीर्णस्य हि तैर्दिव्यैरस्त्रैः समन्ततः । न तस्य द्व्यङ्गुलमपि विवृतं समदृश्यत ।।"},
{"c": "4.58", "n": "8", "i": 21440, "v": "ततः प्रहस्य बीभत्सुर्दिव्यमैन्द्रं महारथः । अस्त्रमादित्यसंकाशं गाण्डीवे समयोजयत् ।।"},
{"c": "4.58", "n": "9", "i": 21441, "v": "स रश्मिभिरिवादित्यः प्रतपन्समरे बली । किरीटमाली कौन्तेयः सर्वान्प्राच्छादयत्कुरून् ।।"},
{"c": "4.58", "n": "10", "i": 21442, "v": "यथा बलाहके विद्युत्पावको वा शिलोच्चये । तथा गाण्डीवमभवदिन्द्रायुधमिवाततम् ।।"},
{"c": "4.58", "n": "11", "i": 21443, "v": "यथा वर्षति पर्जन्ये विद्युद्विभ्राजते दिवि । तथा दश दिशः सर्वाः पतद्गाण्डीवमावृणोत् ।।"},
{"c": "4.58", "n": "12", "i": 21444, "v": "त्रस्ताश्च रथिनः सर्वे बभूवुस्तत्र सर्वशः । सर्वे शान्तिपरा भूत्वा स्वचित्तानि न लेभिरे । संग्रामविमुखाः सर्वे योधास्ते हतचेतसः ।।"},
{"c": "4.58", "n": "13", "i": 21445, "v": "एवं सर्वाणि सैन्यानि भग्नानि भरतर्षभ । प्राद्रवन्त दिशः सर्वा निराशानि स्वजीविते ।।"},
{"c": "4.59", "t": "वैशंपायन उवाच ।"},
{"c": "4.59", "n": "1", "i": 21446, "v": "ततः शांतनवो भीष्मो दुराधर्षः प्रतापवान् । वध्यमानेषु योधेषु धनंजयमुपाद्रवत् ।।"},
{"c": "4.59", "n": "2", "i": 21447, "v": "प्रगृह्य कार्मुकश्रेष्ठं जातरूपपरिष्कृतम् । शरानादाय तीक्ष्णाग्रान्मर्मभेदप्रमाथिनः ।।"},
{"c": "4.59", "n": "3", "i": 21448, "v": "पाण्डुरेणातपत्रेण ध्रियमाणेन मूर्धनि । शुशुभे स नरव्याघ्रो गिरिः सूर्योदये यथा ।।"},
{"c": "4.59", "n": "4", "i": 21449, "v": "प्रध्माय शङ्खं गाङ्गेयो धार्तराष्ट्रान्प्रहर्षयन् । प्रदक्षिणमुपावृत्य बीभत्सुं समवारयत् ।।"},
{"c": "4.59", "n": "5", "i": 21450, "v": "तमुद्वीक्ष्य तथायान्तं कौन्तेयः परवीरहा । प्रत्यगृह्णात्प्रहृष्टात्मा धाराधरमिवाचलः ।।"},
{"c": "4.59", "n": "6", "i": 21451, "v": "ततो भीष्मः शरानष्टौ ध्वजे पार्थस्य वीर्यवान् । समपर्यन्महावेगाञ्श्वसमानानिवोरगान् ।।"},
{"c": "4.59", "n": "7", "i": 21452, "v": "ते ध्वजं पाण्डुपुत्रस्य समासाद्य पतत्रिणः । ज्वलन्तः कपिमाजघ्नुर्ध्वजाग्रनिलयांश्च तान् ।।"},
{"c": "4.59", "n": "8", "i": 21453, "v": "ततो भल्लेन महता पृथुधारेण पाण्डवः । छत्रं चिच्छेद भीष्मस्य तूर्णं तदपतद्भुवि ।।"},
{"c": "4.59", "n": "9", "i": 21454, "v": "ध्वजं चैवास्य कौन्तेयः शरैरभ्यहनद्दृढम् । शीघ्रकृद्रथवाहांश्च तथोभौ पार्ष्णिसारथी ।।"},
{"c": "4.59", "n": "10", "i": 21455, "v": "तयोस्तदभवद्युद्धं तुमुलं लोमहर्षणम् । भीष्मस्य सह पार्थेन बलिवासवयोरिव ।।"},
{"c": "4.59", "n": "11", "i": 21456, "v": "भल्लैर्भल्लाः समागम्य भीष्मपाण्डवयोर्युधि । अन्तरिक्षे व्यराजन्त खद्योताः प्रावृषीव हि ।।"},
{"c": "4.59", "n": "12", "i": 21457, "v": "अग्निचक्रमिवाविद्धं सव्यदक्षिणमस्यतः । गाण्डीवमभवद्राजन्पार्थस्य सृजतः शरान् ।।"},
{"c": "4.59", "n": "13", "i": 21458, "v": "स तैः संछादयामास भीष्मं शरशतैः शितैः । पर्वतं वारिधाराभिश्छादयन्निव तोयदः ।।"},
{"c": "4.59", "n": "14", "i": 21459, "v": "तां स वेलामिवोद्धूतां शरवृष्टिं समुत्थिताम् । व्यधमत्सायकैर्भीष्मो अर्जुनं संनिवारयत् ।।"},
{"c": "4.59", "n": "15", "i": 21460, "v": "ततस्तानि निकृत्तानि शरजालानि भागशः । समरेऽभिव्यशीर्यन्त फल्गुनस्य रथं प्रति ।।"},
{"c": "4.59", "n": "16", "i": 21461, "v": "ततः कनकपुङ्खानां शरवृष्टिं समुत्थिताम् । पाण्डवस्य रथात्तूर्णं शलभानामिवायतिम् । व्यधमत्तां पुनस्तस्य भीष्मः शरशतैः शितैः ।।"},
{"c": "4.59", "n": "17", "i": 21462, "v": "ततस्ते कुरवः सर्वे साधु साध्विति चाब्रुवन् । दुष्करं कृतवान्भीष्मो यदर्जुनमयोधयत् ।।"},
{"c": "4.59", "n": "18", "i": 21463, "v": "बलवांस्तरुणो दक्षः क्षिप्रकारी च पाण्डवः । कोऽन्यः समर्थः पार्थस्य वेगं धारयितुं रणे ।।"},
{"c": "4.59", "n": "19", "i": 21464, "v": "ऋते शांतनवाद्भीष्मात्कृष्णाद्वा देवकीसुतात् । आचार्यप्रवराद्वापि भारद्वाजान्महाबलात् ।।"},
{"c": "4.59", "n": "20", "i": 21465, "v": "अस्त्रैरस्त्राणि संवार्य क्रीडतः पुरुषर्षभौ । चक्षूंषि सर्वभूतानां मोहयन्तौ महाबलौ ।।"},
{"c": "4.59", "n": "21", "i": 21466, "v": "प्राजापत्यं तथैवैन्द्रमाग्नेयं च सुदारुणम् । कौबेरं वारुणं चैव याम्यं वायव्यमेव च । प्रयुञ्जानौ महात्मानौ समरे तौ विचेरतुः ।।"},
{"c": "4.59", "n": "22", "i": 21467, "v": "विस्मितान्यथ भूतानि तौ दृष्ट्वा संयुगे तदा । साधु पार्थ महाबाहो साधु भीष्मेति चाब्रुवन् ।।"},
{"c": "4.59", "n": "23", "i": 21468, "v": "नेदं युक्तं मनुष्येषु योऽयं संदृश्यते महान् । महास्त्राणां संप्रयोगः समरे भीष्मपार्थयोः ।।"},
{"c": "4.59", "n": "24", "i": 21469, "v": "एवं सर्वास्त्रविदुषोरस्त्रयुद्धमवर्तत । अथ जिष्णुरुपावृत्य पृथुधारेण कार्मुकम् । चकर्त भीष्मस्य तदा जातरूपपरिष्कृतम् ।।"},
{"c": "4.59", "n": "25", "i": 21470, "v": "निमेषान्तरमात्रेण भीष्मोऽन्यत्कार्मुकं रणे । समादाय महाबाहुः सज्यं चक्रे महाबलः । शरांश्च सुबहून्क्रुद्धो मुमोचाशु धनंजये ।।"},
{"c": "4.59", "n": "26", "i": 21471, "v": "अर्जुनोऽपि शरांश्चित्रान्भीष्माय निशितान्बहून् । चिक्षेप सुमहातेजास्तथा भीष्मश्च पाण्डवे ।।"},
{"c": "4.59", "n": "27", "i": 21472, "v": "तयोर्दिव्यास्त्रविदुषोरस्यतोरनिशं शरान् । न विशेषस्तदा राजँल्लक्ष्यते स्म महात्मनोः ।।"},
{"c": "4.59", "n": "28", "i": 21473, "v": "अथावृणोद्दश दिशः शरैरतिरथस्तदा । किरीटमाली कौन्तेयः शूरः शांतनवस्तथा ।।"},
{"c": "4.59", "n": "29", "i": 21474, "v": "अतीव पाण्डवो भीष्मं भीष्मश्चातीव पाण्डवम् । बभूव तस्मिन्संग्रामे राजँल्लोके तदद्भुतम् ।।"},
{"c": "4.59", "n": "30", "i": 21475, "v": "पाण्डवेन हताः शूरा भीष्मस्य रथरक्षिणः । शेरते स्म तदा राजन्कौन्तेयस्याभितो रथम् ।।"},
{"c": "4.59", "n": "31", "i": 21476, "v": "ततो गाण्डीवनिर्मुक्ता निरमित्रं चिकीर्षवः । आगच्छन्पुङ्खसंश्लिष्टाः श्वेतवाहनपत्रिणः ।।"},
{"c": "4.59", "n": "32", "i": 21477, "v": "निष्पतन्तो रथात्तस्य धौता हैरण्यवाससः । आकाशे समदृश्यन्त हंसानामिव पङ्क्तयः ।।"},
{"c": "4.59", "n": "33", "i": 21478, "v": "तस्य तद्दिव्यमस्त्रं हि प्रगाढं चित्रमस्यतः । प्रेक्षन्ते स्मान्तरिक्षस्थाः सर्वे देवाः सवासवाः ।।"},
{"c": "4.59", "n": "34", "i": 21479, "v": "तद्दृष्ट्वा परमप्रीतो गन्धर्वश्चित्रमद्भुतम् । शशंस देवराजाय चित्रसेनः प्रतापवान् ।।"},
{"c": "4.59", "n": "35", "i": 21480, "v": "पश्येमानरिनिर्दारान्संसक्तानिव गच्छतः । चित्ररूपमिदं जिष्णोर्दिव्यमस्त्रमुदीर्यतः ।।"},
{"c": "4.59", "n": "36", "i": 21481, "v": "नेदं मनुष्याः श्रद्दध्युर्न हीदं तेषु विद्यते । पौराणानां महास्त्राणां विचित्रोऽयं समागमः ।।"},
{"c": "4.59", "n": "37", "i": 21482, "v": "मध्यंदिनगतं सूर्यं प्रतपन्तमिवाम्बरे । न शक्नुवन्ति सैन्यानि पाण्डवं प्रतिवीक्षितुम् ।।"},
{"c": "4.59", "n": "38", "i": 21483, "v": "उभौ विश्रुतकर्माणावुभौ युद्धविशारदौ । उभौ सदृशकर्माणावुभौ युधि दुरासदौ ।।"},
{"c": "4.59", "n": "39", "i": 21484, "v": "इत्युक्तो देवराजस्तु पार्थभीष्मसमागमम् । पूजयामास दिव्येन पुष्पवर्षेण भारत ।।"},
{"c": "4.59", "n": "40", "i": 21485, "v": "ततो भीष्मः शांतनवो वामे पार्श्वे समर्पयत् । अस्यतः प्रतिसंधाय विवृतं सव्यसाचिनः ।।"},
{"c": "4.59", "n": "41", "i": 21486, "v": "ततः प्रहस्य बीभत्सुः पृथुधारेण कार्मुकम् । न्यकृन्तद्गार्ध्रपत्रेण भीष्मस्यामिततेजसः ।।"},
{"c": "4.59", "n": "42", "i": 21487, "v": "अथैनं दशभिर्बाणैः प्रत्यविध्यत्स्तनान्तरे । यतमानं पराक्रान्तं कुन्तीपुत्रो धनंजयः ।।"},
{"c": "4.59", "n": "43", "i": 21488, "v": "स पीडितो महाबाहुर्गृहीत्वा रथकूबरम् । गाङ्गेयो युधि दुर्धर्षस्तस्थौ दीर्घमिवातुरः ।।"},
{"c": "4.59", "n": "44", "i": 21489, "v": "तं विसंज्ञमपोवाह संयन्ता रथवाजिनाम् । उपदेशमनुस्मृत्य रक्षमाणो महारथम् ।।"},
{"c": "4.60", "t": "वैशंपायन उवाच ।"},
{"c": "4.60", "n": "1", "i": 21490, "v": "भीष्मे तु संग्रामशिरो विहाय; पलायमाने धृतराष्ट्रपुत्रः । उच्छ्रित्य केतुं विनदन्महात्मा; स्वयं विगृह्यार्जुनमाससाद ।।"},
{"c": "4.60", "n": "2", "i": 21491, "v": "स भीमधन्वानमुदग्रवीर्यं; धनंजयं शत्रुगणे चरन्तम् । आकर्णपूर्णायतचोदितेन; भल्लेन विव्याध ललाटमध्ये ।।"},
{"c": "4.60", "n": "3", "i": 21492, "v": "स तेन बाणेन समर्पितेन; जाम्बूनदाभेन सुसंशितेन । रराज राजन्महनीयकर्मा; यथैकपर्वा रुचिरैकशृङ्गः ।।"},
{"c": "4.60", "n": "4", "i": 21493, "v": "अथास्य बाणेन विदारितस्य; प्रादुर्बभूवासृगजस्रमुष्णम् । सा तस्य जाम्बूनदपुष्पचित्रा; मालेव चित्राभिविराजते स्म ।।"},
{"c": "4.60", "n": "5", "i": 21494, "v": "स तेन बाणाभिहतस्तरस्वी; दुर्योधनेनोद्धतमन्युवेगः । शरानुपादाय विषाग्निकल्पा;न्विव्याध राजानमदीनसत्त्वः ।।"},
{"c": "4.60", "n": "6", "i": 21495, "v": "दुर्योधनश्चापि तमुग्रतेजाः; पार्थश्च दुर्योधनमेकवीरः । अन्योन्यमाजौ पुरुषप्रवीरौ; समं समाजघ्नतुराजमीढौ ।।"},
{"c": "4.60", "n": "7", "i": 21496, "v": "ततः प्रभिन्नेन महागजेन; महीधराभेन पुनर्विकर्णः । रथैश्चतुर्भिर्गजपादरक्षैः; कुन्तीसुतं जिष्णुमथाभ्यधावत् ।।"},
{"c": "4.60", "n": "8", "i": 21497, "v": "तमापतन्तं त्वरितं गजेन्द्रं; धनंजयः कुम्भविभागमध्ये । आकर्णपूर्णेन दृढायसेन; बाणेन विव्याध महाजवेन ।।"},
{"c": "4.60", "n": "9", "i": 21498, "v": "पार्थेन सृष्टः स तु गार्ध्रपत्र; आ पुङ्खदेशात्प्रविवेश नागम् । विदार्य शैलप्रवरप्रकाशं; यथाशनिः पर्वतमिन्द्रसृष्टः ।।"},
{"c": "4.60", "n": "10", "i": 21499, "v": "शरप्रतप्तः स तु नागराजः; प्रवेपिताङ्गो व्यथितान्तरात्मा । संसीदमानो निपपात मह्यां; वज्राहतं शृङ्गमिवाचलस्य ।।"},
{"c": "4.60", "n": "11", "i": 21500, "v": "निपातिते दन्तिवरे पृथिव्यां; त्रासाद्विकर्णः सहसावतीर्य । तूर्णं पदान्यष्टशतानि गत्वा; विविंशतेः स्यन्दनमारुरोह ।।"},
{"c": "4.60", "n": "12", "i": 21501, "v": "निहत्य नागं तु शरेण तेन; वज्रोपमेनाद्रिवराम्बुदाभम् । तथाविधेनैव शरेण पार्थो; दुर्योधनं वक्षसि निर्बिभेद ।।"},
{"c": "4.60", "n": "13", "i": 21502, "v": "ततो गजे राजनि चैव भिन्ने; भग्ने विकर्णे च सपादरक्षे । गाण्डीवमुक्तैर्विशिखैः प्रणुन्ना;स्ते योधमुख्याः सहसापजग्मुः ।।"},
{"c": "4.60", "n": "14", "i": 21503, "v": "दृष्ट्वैव बाणेन हतं तु नागं; योधांश्च सर्वान्द्रवतो निशम्य । रथं समावृत्य कुरुप्रवीरो; रणात्प्रदुद्राव यतो न पार्थः ।।"},
{"c": "4.60", "n": "15", "i": 21504, "v": "तं भीमरूपं त्वरितं द्रवन्तं; दुर्योधनं शत्रुसहो निषङ्गी । प्राक्ष्वेडयद्योद्धुमनाः किरीटी; बाणेन विद्धं रुधिरं वमन्तम् ।।"},
{"c": "4.60", "t": "अर्जुन उवाच ।"},
{"c": "4.60", "n": "16", "i": 21505, "v": "विहाय कीर्तिं विपुलं यशश्च; युद्धात्परावृत्य पलायसे किम् । न तेऽद्य तूर्याणि समाहतानि; यथावदुद्यान्ति गतस्य युद्धे ।।"},
{"c": "4.60", "n": "17", "i": 21506, "v": "युधिष्ठिरस्यास्मि निदेशकारी; पार्थस्तृतीयो युधि च स्थिरोऽस्मि । तदर्थमावृत्य मुखं प्रयच्छ; नरेन्द्रवृत्तं स्मर धार्तराष्ट्र ।।"},
{"c": "4.60", "n": "18", "i": 21507, "v": "मोघं तवेदं भुवि नामधेयं; दुर्योधनेतीह कृतं पुरस्तात् । न हीह दुर्योधनता तवास्ति; पलायमानस्य रणं विहाय ।।"},
{"c": "4.60", "n": "19", "i": 21508, "v": "न ते पुरस्तादथ पृष्ठतो वा; पश्यामि दुर्योधन रक्षितारम् । परैहि युद्धेन कुरुप्रवीर; प्राणान्प्रियान्पाण्डवतोऽद्य रक्ष ।।"},
{"c": "4.61", "t": "वैशंपायन उवाच ।"},
{"c": "4.61", "n": "1", "i": 21509, "v": "आहूयमानस्तु स तेन संख्ये; महामना धृतराष्ट्रस्य पुत्रः । निवर्तितस्तस्य गिराङ्कुशेन; गजो यथा मत्त इवाङ्कुशेन ।।"},
{"c": "4.61", "n": "2", "i": 21510, "v": "सोऽमृष्यमाणो वचसाभिमृष्टो; महारथेनातिरथस्तरस्वी । पर्याववर्ताथ रथेन वीरो; भोगी यथा पादतलाभिमृष्टः ।।"},
{"c": "4.61", "n": "3", "i": 21511, "v": "तं प्रेक्ष्य कर्णः परिवर्तमानं; निवर्त्य संस्तभ्य च विद्धगात्रः । दुर्योधनं दक्षिणतोऽभ्यगच्छ;त्पार्थं नृवीरो युधि हेममाली ।।"},
{"c": "4.61", "n": "4", "i": 21512, "v": "भीष्मस्ततः शांतनवो निवृत्य; हिरण्यकक्ष्यांस्त्वरयंस्तुरंगान् । दुर्योधनं पश्चिमतोऽभ्यरक्ष;त्पार्थान्महाबाहुरधिज्यधन्वा ।।"},
{"c": "4.61", "n": "5", "i": 21513, "v": "द्रोणः कृपश्चैव विविंशतिश्च; दुःशासनश्चैव निवृत्य शीघ्रम् । सर्वे पुरस्ताद्विततेषुचापा; दुर्योधनार्थं त्वरिताभ्युपेयुः ।।"},
{"c": "4.61", "n": "6", "i": 21514, "v": "स तान्यनीकानि निवर्तमाना;न्यालोक्य पूर्णौघनिभानि पार्थः । हंसो यथा मेघमिवापतन्तं; धनंजयः प्रत्यपतत्तरस्वी ।।"},
{"c": "4.61", "n": "7", "i": 21515, "v": "ते सर्वतः संपरिवार्य पार्थ;मस्त्राणि दिव्यानि समाददानाः । ववर्षुरभ्येत्य शरैः समन्ता;न्मेघा यथा भूधरमम्बुवेगैः ।।"},
{"c": "4.61", "n": "8", "i": 21516, "v": "ततोऽस्त्रमस्त्रेण निवार्य तेषां; गाण्डीवधन्वा कुरुपुंगवानाम् । संमोहनं शत्रुसहोऽन्यदस्त्रं; प्रादुश्चकारैन्द्रिरपारणीयम् ।।"},
{"c": "4.61", "n": "9", "i": 21517, "v": "ततो दिशश्चानुदिशो विवृत्य; शरैः सुधारैर्निशितैः सुपुङ्खैः । गाण्डीवघोषेण मनांसि तेषां; महाबलः प्रव्यथयां चकार ।।"},
{"c": "4.61", "n": "10", "i": 21518, "v": "ततः पुनर्भीमरवं प्रगृह्य; दोर्भ्यां महाशङ्खमुदारघोषम् । व्यनादयत्स प्रदिशो दिशः खं; भुवं च पार्थो द्विषतां निहन्ता ।।"},
{"c": "4.61", "n": "11", "i": 21519, "v": "ते शङ्खनादेन कुरुप्रवीराः; संमोहिताः पार्थसमीरितेन । उत्सृज्य चापानि दुरासदानि; सर्वे तदा शान्तिपरा बभूवुः ।।"},
{"c": "4.61", "n": "12", "i": 21520, "v": "तथा विसंज्ञेषु परेषु पार्थः; स्मृत्वा तु वाक्यानि तथोत्तरायाः । निर्याहि मध्यादिति मत्स्यपुत्र;मुवाच यावत्कुरवो विसंज्ञाः ।।"},
{"c": "4.61", "n": "13", "i": 21521, "v": "आचार्य शारद्वतयोः सुशुक्ले; कर्णस्य पीतं रुचिरं च वस्त्रम् । द्रौणेश्च राज्ञश्च तथैव नीले; वस्त्रे समादत्स्व नरप्रवीर ।।"},
{"c": "4.61", "n": "14", "i": 21522, "v": "भीष्मस्य संज्ञां तु तथैव मन्ये; जानाति मेऽस्त्रप्रतिघातमेषः । एतस्य वाहान्कुरु सव्यतस्त्व;मेवं हि यातव्यममूढसंज्ञैः ।।"},
{"c": "4.61", "n": "15", "i": 21523, "v": "रश्मीन्समुत्सृज्य ततो महात्मा; रथादवप्लुत्य विराटपुत्रः । वस्त्राण्युपादाय महारथानां; तूर्णं पुनः स्वं रथमारुरोह ।।"},
{"c": "4.61", "n": "16", "i": 21524, "v": "ततोऽन्वशासच्चतुरः सदश्वा;न्पुत्रो विराटस्य हिरण्यकक्ष्यान् । ते तद्व्यतीयुर्ध्वजिनामनीकं; श्वेता वहन्तोऽर्जुनमाजिमध्यात् ।।"},
{"c": "4.61", "n": "17", "i": 21525, "v": "तथा तु यान्तं पुरुषप्रवीरं; भीष्मः शरैरभ्यहनत्तरस्वी । स चापि भीष्मस्य हयान्निहत्य; विव्याध पार्श्वे दशभिः पृषत्कैः ।।"},
{"c": "4.61", "n": "18", "i": 21526, "v": "ततोऽर्जुनो भीष्ममपास्य युद्धे; विद्ध्वास्य यन्तारमरिष्टधन्वा । तस्थौ विमुक्तो रथवृन्दमध्या;द्राहुं विदार्येव सहस्ररश्मिः ।।"},
{"c": "4.61", "n": "19", "i": 21527, "v": "लब्ध्वा तु संज्ञां च कुरुप्रवीरः; पार्थं समीक्ष्याथ महेन्द्रकल्पम् । रणाद्विमुक्तं स्थितमेकमाजौ; स धार्तराष्ट्रस्त्वरितो बभाषे ।।"},
{"c": "4.61", "n": "20", "i": 21528, "v": "अयं कथं स्विद्भवतां विमुक्त;स्तं वै प्रबध्नीत यथा न मुच्येत् । तमब्रवीच्छांतनवः प्रहस्य; क्व ते गता बुद्धिरभूत्क्व वीर्यम् ।।"},
{"c": "4.61", "n": "21", "i": 21529, "v": "शान्तिं पराश्वस्य यथा स्थितोऽभू;रुत्सृज्य बाणांश्च धनुश्च चित्रम् । न त्वेव बीभत्सुरलं नृशंसं; कर्तुं न पापेऽस्य मनो निविष्टम् ।।"},
{"c": "4.61", "n": "22", "i": 21530, "v": "त्रैलोक्यहेतोर्न जहेत्स्वधर्मं; तस्मान्न सर्वे निहता रणेऽस्मिन् । क्षिप्रं कुरून्याहि कुरुप्रवीर; विजित्य गाश्च प्रतियातु पार्थः ।।"},
{"c": "4.61", "n": "23", "i": 21531, "v": "दुर्योधनस्तस्य तु तन्निशम्य; पितामहस्यात्महितं वचोऽथ । अतीतकामो युधि सोऽत्यमर्षी; राजा विनिःश्वस्य बभूव तूष्णीम् ।।"},
{"c": "4.61", "n": "24", "i": 21532, "v": "तद्भीष्मवाक्यं हितमीक्ष्य सर्वे; धनंजयाग्निं च विवर्धमानम् । निवर्तनायैव मनो निदध्यु;र्दुर्योधनं ते परिरक्षमाणाः ।।"},
{"c": "4.61", "n": "25", "i": 21533, "v": "तान्प्रस्थितान्प्रीतमनाः स पार्थो; धनंजयः प्रेक्ष्य कुरुप्रवीरान् । आभाषमाणोऽनुययौ मुहूर्तं; संपूजयंस्तत्र गुरून्महात्मा ।।"},
{"c": "4.61", "n": "26", "i": 21534, "v": "पितामहं शांतनवं स वृद्धं; द्रोणं गुरुं च प्रतिपूज्य मूर्ध्ना । द्रौणिं कृपं चैव गुरूंश्च सर्वा;ञ्शरैर्विचित्रैरभिवाद्य चैव ।।"},
{"c": "4.61", "n": "27", "i": 21535, "v": "दुर्योधनस्योत्तमरत्नचित्रं; चिच्छेद पार्थो मुकुटं शरेण । आमन्त्र्य वीरांश्च तथैव मान्या;न्गाण्डीवघोषेण विनाद्य लोकान् ।।"},
{"c": "4.61", "n": "28", "i": 21536, "v": "स देवदत्तं सहसा विनाद्य; विदार्य वीरो द्विषतां मनांसि । ध्वजेन सर्वानभिभूय शत्रू;न्स हेमजालेन विराजमानः ।।"},
{"c": "4.61", "n": "29", "i": 21537, "v": "दृष्ट्वा प्रयातांस्तु कुरून्किरीटी; हृष्टोऽब्रवीत्तत्र स मत्स्यपुत्रम् । आवर्तयाश्वान्पशवो जितास्ते; याताः परे याहि पुरं प्रहृष्टः ।।"},
{"c": "4.62", "t": "वैशंपायन उवाच ।"},
{"c": "4.62", "n": "1", "i": 21538, "v": "ततो विजित्य संग्रामे कुरून्गोवृषभेक्षणः । समानयामास तदा विराटस्य धनं महत् ।।"},
{"c": "4.62", "n": "2", "i": 21539, "v": "गतेषु च प्रभग्नेषु धार्तराष्ट्रेषु सर्वशः । वनान्निष्क्रम्य गहनाद्बहवः कुरुसैनिकाः ।।"},
{"c": "4.62", "n": "3", "i": 21540, "v": "भयात्संत्रस्तमनसः समाजग्मुस्ततस्ततः । मुक्तकेशा व्यदृश्यन्त स्थिताः प्राञ्जलयस्तदा ।।"},
{"c": "4.62", "n": "4", "i": 21541, "v": "क्षुत्पिपासापरिश्रान्ता विदेशस्था विचेतसः । ऊचुः प्रणम्य संभ्रान्ताः पार्थ किं करवाम ते ।।"},
{"c": "4.62", "t": "अर्जुन उवाच ।"},
{"c": "4.62", "n": "5", "i": 21542, "v": "स्वस्ति व्रजत भद्रं वो न भेतव्यं कथंचन । नाहमार्ताञ्जिघांसामि भृशमाश्वासयामि वः ।।"},
{"c": "4.62", "t": "वैशंपायन उवाच ।"},
{"c": "4.62", "n": "6", "i": 21543, "v": "तस्य तामभयां वाचं श्रुत्वा योधाः समागताः । आयुःकीर्तियशोदाभिस्तमाशिर्भिरनन्दयन् ।।"},
{"c": "4.62", "n": "7", "i": 21544, "v": "ततो निवृत्ताः कुरवः प्रभग्ना वशमास्थिताः । पन्थानमुपसंगम्य फल्गुनो वाक्यमब्रवीत् ।।"},
{"c": "4.62", "n": "8", "i": 21545, "v": "राजपुत्र प्रत्यवेक्ष समानीतानि सर्वशः । गोकुलानि महाबाहो वीर गोपालकैः सह ।।"},
{"c": "4.62", "n": "9", "i": 21546, "v": "ततोऽपराह्णे यास्यामो विराटनगरं प्रति । आश्वास्य पाययित्वा च परिप्लाव्य च वाजिनः ।।"},
{"c": "4.62", "n": "10", "i": 21547, "v": "गच्छन्तु त्वरिताश्चैव गोपालाः प्रेषितास्त्वया । नगरे प्रियमाख्यातुं घोषयन्तु च ते जयम् ।।"},
{"c": "4.62", "t": "वैशंपायन उवाच ।"},
{"c": "4.62", "n": "11", "i": 21548, "v": "उत्तरस्त्वरमाणोऽथ दूतानाज्ञापयत्ततः । वचनादर्जुनस्यैव आचक्षध्वं जयं मम ।।"},
{"c": "4.63", "t": "वैशंपायन उवाच ।"},
{"c": "4.63", "n": "1", "i": 21549, "v": "अवजित्य धनं चापि विराटो वाहिनीपतिः । प्राविशन्नगरं हृष्टश्चतुर्भिः सह पाण्डवैः ।।"},
{"c": "4.63", "n": "2", "i": 21550, "v": "जित्वा त्रिगर्तान्संग्रामे गाश्चैवादाय केवलाः । अशोभत महाराजः सह पार्थैः श्रिया वृतः ।।"},
{"c": "4.63", "n": "3", "i": 21551, "v": "तमासनगतं वीरं सुहृदां प्रीतिवर्धनम् । उपतस्थुः प्रकृतयः समस्ता ब्राह्मणैः सह ।।"},
{"c": "4.63", "n": "4", "i": 21552, "v": "सभाजितः ससैन्यस्तु प्रतिनन्द्याथ मत्स्यराट् । विसर्जयामास तदा द्विजांश्च प्रकृतीस्तथा ।।"},
{"c": "4.63", "n": "5", "i": 21553, "v": "ततः स राजा मत्स्यानां विराटो वाहिनीपतिः । उत्तरं परिपप्रच्छ क्व यात इति चाब्रवीत् ।।"},
{"c": "4.63", "n": "6", "i": 21554, "v": "आचख्युस्तस्य संहृष्टाः स्त्रियः कन्याश्च वेश्मनि । अन्तःपुरचराश्चैव कुरुभिर्गोधनं हृतम् ।।"},
{"c": "4.63", "n": "7", "i": 21555, "v": "विजेतुमभिसंरब्ध एक एवातिसाहसात् । बृहन्नडासहायश्च निर्यातः पृथिवींजयः ।।"},
{"c": "4.63", "n": "8", "i": 21556, "v": "उपयातानतिरथान्द्रोणं शांतनवं कृपम् । कर्णं दुर्योधनं चैव द्रोणपुत्रं च षड्रथान् ।।"},
{"c": "4.63", "n": "9", "i": 21557, "v": "राजा विराटोऽथ भृशं प्रतप्तः; श्रुत्वा सुतं ह्येकरथेन यातम् । बृहन्नडासारथिमाजिवर्धनं; प्रोवाच सर्वानथ मन्त्रिमुख्यान् ।।"},
{"c": "4.63", "n": "10", "i": 21558, "v": "सर्वथा कुरवस्ते हि ये चान्ये वसुधाधिपाः । त्रिगर्तान्निर्जिताञ्श्रुत्वा न स्थास्यन्ति कदाचन ।।"},
{"c": "4.63", "n": "11", "i": 21559, "v": "तस्माद्गच्छन्तु मे योधा बलेन महता वृताः । उत्तरस्य परीप्सार्थं ये त्रिगर्तैरविक्षताः ।।"},
{"c": "4.63", "n": "12", "i": 21560, "v": "हयांश्च नागांश्च रथांश्च शीघ्रं; पदातिसंघांश्च ततः प्रवीरान् । प्रस्थापयामास सुतस्य हेतो;र्विचित्रशस्त्राभरणोपपन्नान् ।।"},
{"c": "4.63", "n": "13", "i": 21561, "v": "एवं स राजा मत्स्यानां विराटोऽक्षौहिणीपतिः । व्यादिदेशाथ तां क्षिप्रं वाहिनीं चतुरङ्गिणीम् ।।"},
{"c": "4.63", "n": "14", "i": 21562, "v": "कुमारमाशु जानीत यदि जीवति वा न वा । यस्य यन्ता गतः षण्ढो मन्येऽहं न स जीवति ।।"},
{"c": "4.63", "n": "15", "i": 21563, "v": "तमब्रवीद्धर्मराजः प्रहस्य; विराटमार्तं कुरुभिः प्रतप्तम् । बृहन्नडा सारथिश्चेन्नरेन्द्र; परे न नेष्यन्ति तवाद्य गास्ताः ।।"},
{"c": "4.63", "n": "16", "i": 21564, "v": "सर्वान्महीपान्सहितान्कुरूंश्च; तथैव देवासुरयक्षनागान् । अलं विजेतुं समरे सुतस्ते; स्वनुष्ठितः सारथिना हि तेन ।।"},
{"c": "4.63", "n": "17", "i": 21565, "v": "अथोत्तरेण प्रहिता दूतास्ते शीघ्रगामिनः । विराटनगरं प्राप्य जयमावेदयंस्तदा ।।"},
{"c": "4.63", "n": "18", "i": 21566, "v": "राज्ञस्ततः समाचख्यौ मन्त्री विजयमुत्तमम् । पराजयं कुरूणां चाप्युपायान्तं तथोत्तरम् ।।"},
{"c": "4.63", "n": "19", "i": 21567, "v": "सर्वा विनिर्जिता गावः कुरवश्च पराजिताः । उत्तरः सह सूतेन कुशली च परंतप ।।"},
{"c": "4.63", "t": "कङ्क उवाच ।"},
{"c": "4.63", "n": "20", "i": 21568, "v": "दिष्ट्या ते निर्जिता गावः कुरवश्च पराजिताः । दिष्ट्या ते जीवितः पुत्रः श्रूयते पार्थिवर्षभ ।।"},
{"c": "4.63", "n": "21", "i": 21569, "v": "नाद्भुतं त्वेव मन्येऽहं यत्ते पुत्रोऽजयत्कुरून् । ध्रुव एव जयस्तस्य यस्य यन्ता बृहन्नडा ।।"},
{"c": "4.63", "t": "वैशंपायन उवाच ।"},
{"c": "4.63", "n": "22", "i": 21570, "v": "ततो विराटो नृपतिः संप्रहृष्टतनूरुहः । श्रुत्वा तु विजयं तस्य कुमारस्यामितौजसः । आच्छादयित्वा दूतांस्तान्मन्त्रिणः सोऽभ्यचोदयत् ।।"},
{"c": "4.63", "n": "23", "i": 21571, "v": "राजमार्गाः क्रियन्तां मे पताकाभिरलंकृताः । पुष्पोपहारैरर्च्यन्तां देवताश्चापि सर्वशः ।।"},
{"c": "4.63", "n": "24", "i": 21572, "v": "कुमारा योधमुख्याश्च गणिकाश्च स्वलंकृताः । वादित्राणि च सर्वाणि प्रत्युद्यान्तु सुतं मम ।।"},
{"c": "4.63", "n": "25", "i": 21573, "v": "घण्टापणवकः शीघ्रं मत्तमारुह्य वारणम् । शृङ्गाटकेषु सर्वेषु आख्यातु विजयं मम ।।"},
{"c": "4.63", "n": "26", "i": 21574, "v": "उत्तरा च कुमारीभिर्बह्वीभिरभिसंवृता । शृङ्गारवेषाभरणा प्रत्युद्यातु बृहन्नडाम् ।।"},
{"c": "4.63", "n": "27", "i": 21575, "v": "श्रुत्वा तु तद्वचनं पार्थिवस्य; सर्वे पुनः स्वस्तिकपाणयश्च । भेर्यश्च तूर्याणि च वारिजाश्च; वेषैः परार्ध्यैः प्रमदाः शुभाश्च ।।"},
{"c": "4.63", "n": "28", "i": 21576, "v": "तथैव सूताः सह मागधैश्च; नन्दीवाद्याः पणवास्तूर्यवाद्याः । पुराद्विराटस्य महाबलस्य; प्रत्युद्ययुः पुत्रमनन्तवीर्यम् ।।"},
{"c": "4.63", "n": "29", "i": 21577, "v": "प्रस्थाप्य सेनां कन्याश्च गणिकाश्च स्वलंकृताः । मत्स्यराजो महाप्राज्ञः प्रहृष्ट इदमब्रवीत् । अक्षानाहर सैरन्ध्रि कङ्क द्यूतं प्रवर्तताम् ।।"},
{"c": "4.63", "n": "30", "i": 21578, "v": "तं तथा वादिनं दृष्ट्वा पाण्डवः प्रत्यभाषत । न देवितव्यं हृष्टेन कितवेनेति नः श्रुतम् ।।"},
{"c": "4.63", "n": "31", "i": 21579, "v": "न त्वामद्य मुदा युक्तमहं देवितुमुत्सहे । प्रियं तु ते चिकीर्षामि वर्ततां यदि मन्यसे ।।"},
{"c": "4.63", "t": "विराट उवाच ।"},
{"c": "4.63", "n": "32", "i": 21580, "v": "स्त्रियो गावो हिरण्यं च यच्चान्यद्वसु किंचन । न मे किंचित्त्वया रक्ष्यमन्तरेणापि देवितुम् ।।"},
{"c": "4.63", "t": "कङ्क उवाच ।"},
{"c": "4.63", "n": "33", "i": 21581, "v": "किं ते द्यूतेन राजेन्द्र बहुदोषेण मानद । देवने बहवो दोषास्तस्मात्तत्परिवर्जयेत् ।।"},
{"c": "4.63", "n": "34", "i": 21582, "v": "श्रुतस्ते यदि वा दृष्टः पाण्डवो वै युधिष्ठिरः । स राज्यं सुमहत्स्फीतं भ्रातॄंश्च त्रिदशोपमान् ।।"},
{"c": "4.63", "n": "35", "i": 21583, "v": "द्यूते हारितवान्सर्वं तस्माद्द्यूतं न रोचये । अथ वा मन्यसे राजन्दीव्याव यदि रोचते ।।"},
{"c": "4.63", "t": "वैशंपायन उवाच ।"},
{"c": "4.63", "n": "36", "i": 21584, "v": "प्रवर्तमाने द्यूते तु मत्स्यः पाण्डवमब्रवीत् । पश्य पुत्रेण मे युद्धे तादृशाः कुरवो जिताः ।।"},
{"c": "4.63", "n": "37", "i": 21585, "v": "ततोऽब्रवीन्मत्स्यराजं धर्मपुत्रो युधिष्ठिरः । बृहन्नडा यस्य यन्ता कथं स न विजेष्यति ।।"},
{"c": "4.63", "n": "38", "i": 21586, "v": "इत्युक्तः कुपितो राजा मत्स्यः पाण्डवमब्रवीत् । समं पुत्रेण मे षण्ढं ब्रह्मबन्धो प्रशंससि ।।"},
{"c": "4.63", "n": "39", "i": 21587, "v": "वाच्यावाच्यं न जानीषे नूनं मामवमन्यसे । भीष्मद्रोणमुखान्सर्वान्कस्मान्न स विजेष्यति ।।"},
{"c": "4.63", "n": "40", "i": 21588, "v": "वयस्यत्वात्तु ते ब्रह्मन्नपराधमिमं क्षमे । नेदृशं ते पुनर्वाच्यं यदि जीवितुमिच्छसि ।।"},
{"c": "4.63", "t": "युधिष्ठिर उवाच ।"},
{"c": "4.63", "n": "41", "i": 21589, "v": "यत्र द्रोणस्तथा भीष्मो द्रौणिर्वैकर्तनः कृपः । दुर्योधनश्च राजेन्द्र तथान्ये च महारथाः ।।"},
{"c": "4.63", "n": "42", "i": 21590, "v": "मरुद्गणैः परिवृतः साक्षादपि शतक्रतुः । कोऽन्यो बृहन्नडायास्तान्प्रतियुध्येत संगतान् ।।"},
{"c": "4.63", "t": "विराट उवाच ।"},
{"c": "4.63", "n": "43", "i": 21591, "v": "बहुशः प्रतिषिद्धोऽसि न च वाचं नियच्छसि । नियन्ता चेन्न विद्येत न कश्चिद्धर्ममाचरेत् ।।"},
{"c": "4.63", "t": "वैशंपायन उवाच ।"},
{"c": "4.63", "n": "44", "i": 21592, "v": "ततः प्रकुपितो राजा तमक्षेणाहनद्भृशम् । मुखे युधिष्ठिरं कोपान्नैवमित्येव भर्त्सयन् ।।"},
{"c": "4.63", "n": "45", "i": 21593, "v": "बलवत्प्रतिविद्धस्य नस्तः शोणितमागमत् । तदप्राप्तं महीं पार्थः पाणिभ्यां प्रत्यगृह्णत ।।"},
{"c": "4.63", "n": "46", "i": 21594, "v": "अवैक्षत च धर्मात्मा द्रौपदीं पार्श्वतः स्थिताम् । सा वेद तमभिप्रायं भर्तुश्चित्तवशानुगा ।।"},
{"c": "4.63", "n": "47", "i": 21595, "v": "पूरयित्वा च सौवर्णं पात्रं कांस्यमनिन्दिता । तच्छोणितं प्रत्यगृह्णाद्यत्प्रसुस्राव पाण्डवात् ।।"},
{"c": "4.63", "n": "48", "i": 21596, "v": "अथोत्तरः शुभैर्गन्धैर्माल्यैश्च विविधैस्तथा । अवकीर्यमाणः संहृष्टो नगरं स्वैरमागमत् ।।"},
{"c": "4.63", "n": "49", "i": 21597, "v": "सभाज्यमानः पौरैश्च स्त्रीभिर्जानपदैस्तथा । आसाद्य भवनद्वारं पित्रे स प्रत्यहारयत् ।।"},
{"c": "4.63", "n": "50", "i": 21598, "v": "ततो द्वाःस्थः प्रविश्यैव विराटमिदमब्रवीत् । बृहन्नडासहायस्ते पुत्रो द्वार्युत्तरः स्थितः ।।"},
{"c": "4.63", "n": "51", "i": 21599, "v": "ततो हृष्टो मत्स्यराजः क्षत्तारमिदमब्रवीत् । प्रवेश्यतामुभौ तूर्णं दर्शनेप्सुरहं तयोः ।।"},
{"c": "4.63", "n": "52", "i": 21600, "v": "क्षत्तारं कुरुराजस्तु शनैः कर्ण उपाजपत् । उत्तरः प्रविशत्वेको न प्रवेश्या बृहन्नडा ।।"},
{"c": "4.63", "n": "53", "i": 21601, "v": "एतस्य हि महाबाहो व्रतमेतत्समाहितम् । यो ममाङ्गे व्रणं कुर्याच्छोणितं वापि दर्शयेत् । अन्यत्र संग्रामगतान्न स जीवेदसंशयम् ।।"},
{"c": "4.63", "n": "54", "i": 21602, "v": "न मृष्याद्भृशसंक्रुद्धो मां दृष्ट्वैव सशोणितम् । विराटमिह सामात्यं हन्यात्सबलवाहनम् ।।"},
{"c": "4.64", "t": "वैशंपायन उवाच ।"},
{"c": "4.64", "n": "1", "i": 21603, "v": "ततो राज्ञः सुतो ज्येष्ठः प्राविशत्पृथिवींजयः । सोऽभिवाद्य पितुः पादौ धर्मराजमपश्यत ।।"},
{"c": "4.64", "n": "2", "i": 21604, "v": "स तं रुधिरसंसिक्तमनेकाग्रमनागसम् । भूमावासीनमेकान्ते सैरन्ध्र्या समुपस्थितम् ।।"},
{"c": "4.64", "n": "3", "i": 21605, "v": "ततः पप्रच्छ पितरं त्वरमाण इवोत्तरः । केनायं ताडितो राजन्केन पापमिदं कृतम् ।।"},
{"c": "4.64", "t": "विराट उवाच ।"},
{"c": "4.64", "n": "4", "i": 21606, "v": "मयायं ताडितो जिह्मो न चाप्येतावदर्हति । प्रशस्यमाने यः शूरे त्वयि षण्ढं प्रशंसति ।।"},
{"c": "4.64", "t": "उत्तर उवाच ।"},
{"c": "4.64", "n": "5", "i": 21607, "v": "अकार्यं ते कृतं राजन्क्षिप्रमेव प्रसाद्यताम् । मा त्वा ब्रह्मविषं घोरं समूलमपि निर्दहेत् ।।"},
{"c": "4.64", "t": "वैशंपायन उवाच ।"},
{"c": "4.64", "n": "6", "i": 21608, "v": "स पुत्रस्य वचः श्रुत्वा विराटो राष्ट्रवर्धनः । क्षमयामास कौन्तेयं भस्मच्छन्नमिवानलम् ।।"},
{"c": "4.64", "n": "7", "i": 21609, "v": "क्षमयन्तं तु राजानं पाण्डवः प्रत्यभाषत । चिरं क्षान्तमिदं राजन्न मन्युर्विद्यते मम ।।"},
{"c": "4.64", "n": "8", "i": 21610, "v": "यदि ह्येतत्पतेद्भूमौ रुधिरं मम नस्ततः । सराष्ट्रस्त्वं महाराज विनश्येथा न संशयः ।।"},
{"c": "4.64", "n": "9", "i": 21611, "v": "न दूषयामि ते राजन्यच्च हन्याददूषकम् । बलवन्तं महाराज क्षिप्रं दारुणमाप्नुयात् ।।"},
{"c": "4.64", "n": "10", "i": 21612, "v": "शोणिते तु व्यतिक्रान्ते प्रविवेश बृहन्नडा । अभिवाद्य विराटं च कङ्कं चाप्युपतिष्ठत ।।"},
{"c": "4.64", "n": "11", "i": 21613, "v": "क्षमयित्वा तु कौरव्यं रणादुत्तरमागतम् । प्रशशंस ततो मत्स्यः शृण्वतः सव्यसाचिनः ।।"},
{"c": "4.64", "n": "12", "i": 21614, "v": "त्वया दायादवानस्मि कैकेयीनन्दिवर्धन । त्वया मे सदृशः पुत्रो न भूतो न भविष्यति ।।"},
{"c": "4.64", "n": "13", "i": 21615, "v": "पदं पदसहस्रेण यश्चरन्नापराध्नुयात् । तेन कर्णेन ते तात कथमासीत्समागमः ।।"},
{"c": "4.64", "n": "14", "i": 21616, "v": "मनुष्यलोके सकले यस्य तुल्यो न विद्यते । यः समुद्र इवाक्षोभ्यः कालाग्निरिव दुःसहः । तेन भीष्मेण ते तात कथमासीत्समागमः ।।"},
{"c": "4.64", "n": "15", "i": 21617, "v": "आचार्यो वृष्णिवीराणां पाण्डवानां च यो द्विजः । सर्वक्षत्रस्य चाचार्यः सर्वशस्त्रभृतां वरः । तेन द्रोणेन ते तात कथमासीत्समागमः ।।"},
{"c": "4.64", "n": "16", "i": 21618, "v": "आचार्यपुत्रो यः शूरः सर्वशस्त्रभृतामपि । अश्वत्थामेति विख्यातः कथं तेन समागमः ।।"},
{"c": "4.64", "n": "17", "i": 21619, "v": "रणे यं प्रेक्ष्य सीदन्ति हृतस्वा वणिजो यथा । कृपेण तेन ते तात कथमासीत्समागमः ।।"},
{"c": "4.64", "n": "18", "i": 21620, "v": "पर्वतं योऽभिविध्येत राजपुत्रो महेषुभिः । दुर्योधनेन ते तात कथमासीत्समागमः ।।"},
{"c": "4.64", "t": "उत्तर उवाच ।"},
{"c": "4.64", "n": "19", "i": 21621, "v": "न मया निर्जिता गावो न मया निर्जिताः परे । कृतं तु कर्म तत्सर्वं देवपुत्रेण केनचित् ।।"},
{"c": "4.64", "n": "20", "i": 21622, "v": "स हि भीतं द्रवन्तं मां देवपुत्रो न्यवारयत् । स चातिष्ठद्रथोपस्थे वज्रहस्तनिभो युवा ।।"},
{"c": "4.64", "n": "21", "i": 21623, "v": "तेन ता निर्जिता गावस्तेन ते कुरवो जिताः । तस्य तत्कर्म वीरस्य न मया तात तत्कृतम् ।।"},
{"c": "4.64", "n": "22", "i": 21624, "v": "स हि शारद्वतं द्रोणं द्रोणपुत्रं च वीर्यवान् । सूतपुत्रं च भीष्मं च चकार विमुखाञ्शरैः ।।"},
{"c": "4.64", "n": "23", "i": 21625, "v": "दुर्योधनं च समरे सनागमिव यूथपम् । प्रभग्नमब्रवीद्भीतं राजपुत्रं महाबलम् ।।"},
{"c": "4.64", "n": "24", "i": 21626, "v": "न हास्तिनपुरे त्राणं तव पश्यामि किंचन । व्यायामेन परीप्सस्व जीवितं कौरवात्मज ।।"},
{"c": "4.64", "n": "25", "i": 21627, "v": "न मोक्ष्यसे पलायंस्त्वं राजन्युद्धे मनः कुरु । पृथिवीं भोक्ष्यसे जित्वा हतो वा स्वर्गमाप्स्यसि ।।"},
{"c": "4.64", "n": "26", "i": 21628, "v": "स निवृत्तो नरव्याघ्रो मुञ्चन्वज्रनिभाञ्शरान् । सचिवैः संवृतो राजा रथे नाग इव श्वसन् ।।"},
{"c": "4.64", "n": "27", "i": 21629, "v": "तत्र मे रोमहर्षोऽभूदूरुस्तम्भश्च मारिष । यदभ्रघनसंकाशमनीकं व्यधमच्छरैः ।।"},
{"c": "4.64", "n": "28", "i": 21630, "v": "तत्प्रणुद्य रथानीकं सिंहसंहननो युवा । कुरूंस्तान्प्रहसन्राजन्वासांस्यपहरद्बली ।।"},
{"c": "4.64", "n": "29", "i": 21631, "v": "एकेन तेन वीरेण षड्रथाः परिवारिताः । शार्दूलेनेव मत्तेन मृगास्तृणचरा वने ।।"},
{"c": "4.64", "t": "विराट उवाच ।"},
{"c": "4.64", "n": "30", "i": 21632, "v": "क्व स वीरो महाबाहुर्देवपुत्रो महायशाः । यो मे धनमवाजैषीत्कुरुभिर्ग्रस्तमाहवे ।।"},
{"c": "4.64", "n": "31", "i": 21633, "v": "इच्छामि तमहं द्रष्टुमर्चितुं च महाबलम् । येन मे त्वं च गावश्च रक्षिता देवसूनुना ।।"},
{"c": "4.64", "t": "उत्तर उवाच ।"},
{"c": "4.64", "n": "32", "i": 21634, "v": "अन्तर्धानं गतस्तात देवपुत्रः प्रतापवान् । स तु श्वो वा परश्वो वा मन्ये प्रादुर्भविष्यति ।।"},
{"c": "4.64", "t": "वैशंपायन उवाच ।"},
{"c": "4.64", "n": "33", "i": 21635, "v": "एवमाख्यायमानं तु छन्नं सत्रेण पाण्डवम् । वसन्तं तत्र नाज्ञासीद्विराटः पार्थमर्जुनम् ।।"},
{"c": "4.64", "n": "34", "i": 21636, "v": "ततः पार्थोऽभ्यनुज्ञातो विराटेन महात्मना । प्रददौ तानि वासांसि विराटदुहितुः स्वयम् ।।"},
{"c": "4.64", "n": "35", "i": 21637, "v": "उत्तरा तु महार्हाणि विविधानि तनूनि च । प्रतिगृह्याभवत्प्रीता तानि वासांसि भामिनी ।।"},
{"c": "4.64", "n": "36", "i": 21638, "v": "मन्त्रयित्वा तु कौन्तेय उत्तरेण रहस्तदा । इतिकर्तव्यतां सर्वां राजन्यथ युधिष्ठिरे ।।"},
{"c": "4.64", "n": "37", "i": 21639, "v": "ततस्तथा तद्व्यदधाद्यथावत्पुरुषर्षभ । सह पुत्रेण मत्स्यस्य प्रहृष्टो भरतर्षभः ।।"},
{"c": "4.65", "t": "वैशंपायन उवाच ।"},
{"c": "4.65", "n": "1", "i": 21640, "v": "ततस्तृतीये दिवसे भ्रातरः पञ्च पाण्डवाः । स्नाताः शुक्लाम्बरधराः समये चरितव्रताः ।।"},
{"c": "4.65", "n": "2", "i": 21641, "v": "युधिष्ठिरं पुरस्कृत्य सर्वाभरणभूषिताः । अभिपद्मा यथा नागा भ्राजमाना महारथाः ।।"},
{"c": "4.65", "n": "3", "i": 21642, "v": "विराटस्य सभां गत्वा भूमिपालासनेष्वथ । निषेदुः पावकप्रख्याः सर्वे धिष्ण्येष्विवाग्नयः ।।"},
{"c": "4.65", "n": "4", "i": 21643, "v": "तेषु तत्रोपविष्टेषु विराटः पृथिवीपतिः । आजगाम सभां कर्तुं राजकार्याणि सर्वशः ।।"},
{"c": "4.65", "n": "5", "i": 21644, "v": "श्रीमतः पाण्डवान्दृष्ट्वा ज्वलतः पावकानिव । अथ मत्स्योऽब्रवीत्कङ्कं देवरूपमवस्थितम् । मरुद्गणैरुपासीनं त्रिदशानामिवेश्वरम् ।।"},
{"c": "4.65", "n": "6", "i": 21645, "v": "स किलाक्षातिवापस्त्वं सभास्तारो मया कृतः । अथ राजासने कस्मादुपविष्टोऽस्यलंकृतः ।।"},
{"c": "4.65", "n": "7", "i": 21646, "v": "परिहासेप्सया वाक्यं विराटस्य निशम्य तत् । स्मयमानोऽर्जुनो राजन्निदं वचनमब्रवीत् ।।"},
{"c": "4.65", "n": "8", "i": 21647, "v": "इन्द्रस्याप्यासनं राजन्नयमारोढुमर्हति । ब्रह्मण्यः श्रुतवांस्त्यागी यज्ञशीलो दृढव्रतः ।।"},
{"c": "4.65", "n": "9", "i": 21648, "v": "अयं कुरूणामृषभः कुन्तीपुत्रो युधिष्ठिरः । अस्य कीर्तिः स्थिता लोके सूर्यस्येवोद्यतः प्रभा ।।"},
{"c": "4.65", "n": "10", "i": 21649, "v": "संसरन्ति दिशः सर्वा यशसोऽस्य गभस्तयः । उदितस्येव सूर्यस्य तेजसोऽनु गभस्तयः ।।"},
{"c": "4.65", "n": "11", "i": 21650, "v": "एनं दश सहस्राणि कुञ्जराणां तरस्विनाम् । अन्वयुः पृष्ठतो राजन्यावदध्यावसत्कुरून् ।।"},
{"c": "4.65", "n": "12", "i": 21651, "v": "त्रिंशदेनं सहस्राणि रथाः काञ्चनमालिनः । सदश्वैरुपसंपन्नाः पृष्ठतोऽनुययुः सदा ।।"},
{"c": "4.65", "n": "13", "i": 21652, "v": "एनमष्टशताः सूताः सुमृष्टमणिकुण्डलाः । अस्तुवन्मागधैः सार्धं पुरा शक्रमिवर्षयः ।।"},
{"c": "4.65", "n": "14", "i": 21653, "v": "एनं नित्यमुपासन्त कुरवः किंकरा यथा । सर्वे च राजन्राजानो धनेश्वरमिवामराः ।।"},
{"c": "4.65", "n": "15", "i": 21654, "v": "एष सर्वान्महीपालान्करमाहारयत्तदा । वैश्यानिव महाराज विवशान्स्ववशानपि ।।"},
{"c": "4.65", "n": "16", "i": 21655, "v": "अष्टाशीतिसहस्राणि स्नातकानां महात्मनाम् । उपजीवन्ति राजानमेनं सुचरितव्रतम् ।।"},
{"c": "4.65", "n": "17", "i": 21656, "v": "एष वृद्धाननाथांश्च व्यङ्गान्पङ्गूंश्च मानवान् । पुत्रवत्पालयामास प्रजा धर्मेण चाभिभो ।।"},
{"c": "4.65", "n": "18", "i": 21657, "v": "एष धर्मे दमे चैव क्रोधे चापि यतव्रतः । महाप्रसादो ब्रह्मण्यः सत्यवादी च पार्थिवः ।।"},
{"c": "4.65", "n": "19", "i": 21658, "v": "श्रीप्रतापेन चैतस्य तप्यते स सुयोधनः । सगणः सह कर्णेन सौबलेनापि वा विभुः ।।"},
{"c": "4.65", "n": "20", "i": 21659, "v": "न शक्यन्ते ह्यस्य गुणाः प्रसंख्यातुं नरेश्वर । एष धर्मपरो नित्यमानृशंस्यश्च पाण्डवः ।।"},
{"c": "4.65", "n": "21", "i": 21660, "v": "एवंयुक्तो महाराजः पाण्डवः पार्थिवर्षभः । कथं नार्हति राजार्हमासनं पृथिवीपतिः ।।"},
{"c": "4.66", "t": "विराट उवाच ।"},
{"c": "4.66", "n": "1", "i": 21661, "v": "यद्येष राजा कौरव्यः कुन्तीपुत्रो युधिष्ठिरः । कतमोऽस्यार्जुनो भ्राता भीमश्च कतमो बली ।।"},
{"c": "4.66", "n": "2", "i": 21662, "v": "नकुलः सहदेवो वा द्रौपदी वा यशस्विनी । यदा द्यूते जिताः पार्था न प्राज्ञायन्त ते क्वचित् ।।"},
{"c": "4.66", "t": "अर्जुन उवाच ।"},
{"c": "4.66", "n": "3", "i": 21663, "v": "य एष बल्लवो ब्रूते सूदस्तव नराधिप । एष भीमो महाबाहुर्भीमवेगपराक्रमः ।।"},
{"c": "4.66", "n": "4", "i": 21664, "v": "एष क्रोधवशान्हत्वा पर्वते गन्धमादने । सौगन्धिकानि दिव्यानि कृष्णार्थे समुपाहरत् ।।"},
{"c": "4.66", "n": "5", "i": 21665, "v": "गन्धर्व एष वै हन्ता कीचकानां दुरात्मनाम् । व्याघ्रानृक्षान्वराहांश्च हतवान्स्त्रीपुरे तव ।।"},
{"c": "4.66", "n": "6", "i": 21666, "v": "यश्चासीदश्वबन्धस्ते नकुलोऽयं परंतपः । गोसंख्यः सहदेवश्च माद्रीपुत्रौ महारथौ ।।"},
{"c": "4.66", "n": "7", "i": 21667, "v": "शृङ्गारवेषाभरणौ रूपवन्तौ यशस्विनौ । नानारथसहस्राणां समर्थौ पुरुषर्षभौ ।।"},
{"c": "4.66", "n": "8", "i": 21668, "v": "एषा पद्मपलाशाक्षी सुमध्या चारुहासिनी । सैरन्ध्री द्रौपदी राजन्यत्कृते कीचका हताः ।।"},
{"c": "4.66", "n": "9", "i": 21669, "v": "अर्जुनोऽहं महाराज व्यक्तं ते श्रोत्रमागतः । भीमादवरजः पार्थो यमाभ्यां चापि पूर्वजः ।।"},
{"c": "4.66", "n": "10", "i": 21670, "v": "उषिताः स्म महाराज सुखं तव निवेशने । अज्ञातवासमुषिता गर्भवास इव प्रजाः ।।"},
{"c": "4.66", "t": "वैशंपायन उवाच ।"},
{"c": "4.66", "n": "11", "i": 21671, "v": "यदार्जुनेन ते वीराः कथिताः पञ्च पाण्डवाः । तदार्जुनस्य वैराटिः कथयामास विक्रमम् ।।"},
{"c": "4.66", "n": "12", "i": 21672, "v": "अयं स द्विषतां मध्ये मृगाणामिव केसरी । अचरद्रथवृन्देषु निघ्नंस्तेषां वरान्वरान् ।।"},
{"c": "4.66", "n": "13", "i": 21673, "v": "अनेन विद्धो मातङ्गो महानेकेषुणा हतः । हिरण्यकक्ष्यः संग्रामे दन्ताभ्यामगमन्महीम् ।।"},
{"c": "4.66", "n": "14", "i": 21674, "v": "अनेन विजिता गावो जिताश्च कुरवो युधि । अस्य शङ्खप्रणादेन कर्णौ मे बधिरीकृतौ ।।"},
{"c": "4.66", "n": "15", "i": 21675, "v": "तस्य तद्वचनं श्रुत्वा मत्स्यराजः प्रतापवान् । उत्तरं प्रत्युवाचेदमभिपन्नो युधिष्ठिरे ।।"},
{"c": "4.66", "n": "16", "i": 21676, "v": "प्रसादनं पाण्डवस्य प्राप्तकालं हि रोचये । उत्तरां च प्रयच्छामि पार्थाय यदि ते मतम् ।।"},
{"c": "4.66", "t": "उत्तर उवाच ।"},
{"c": "4.66", "n": "17", "i": 21677, "v": "अर्च्याः पूज्याश्च मान्याश्च प्राप्तकालं च मे मतम् । पूज्यन्तां पूजनार्हाश्च महाभागाश्च पाण्डवाः ।।"},
{"c": "4.66", "t": "विराट उवाच ।"},
{"c": "4.66", "n": "18", "i": 21678, "v": "अहं खल्वपि संग्रामे शत्रूणां वशमागतः । मोक्षितो भीमसेनेन गावश्च विजितास्तथा ।।"},
{"c": "4.66", "n": "19", "i": 21679, "v": "एतेषां बाहुवीर्येण यदस्माकं जयो मृधे । वयं सर्वे सहामात्याः कुन्तीपुत्रं युधिष्ठिरम् । प्रसादयामो भद्रं ते सानुजं पाण्डवर्षभम् ।।"},
{"c": "4.66", "n": "20", "i": 21680, "v": "यदस्माभिरजानद्भिः किंचिदुक्तो नराधिपः । क्षन्तुमर्हति तत्सर्वं धर्मात्मा ह्येष पाण्डवः ।।"},
{"c": "4.66", "t": "वैशंपायन उवाच ।"},
{"c": "4.66", "n": "21", "i": 21681, "v": "ततो विराटः परमाभितुष्टः; समेत्य राज्ञा समयं चकार । राज्यं च सर्वं विससर्ज तस्मै; सदण्डकोशं सपुरं महात्मा ।।"},
{"c": "4.66", "n": "22", "i": 21682, "v": "पाण्डवांश्च ततः सर्वान्मत्स्यराजः प्रतापवान् । धनंजयं पुरस्कृत्य दिष्ट्या दिष्ट्येति चाब्रवीत् ।।"},
{"c": "4.66", "n": "23", "i": 21683, "v": "समुपाघ्राय मूर्धानं संश्लिष्य च पुनः पुनः । युधिष्ठिरं च भीमं च माद्रीपुत्रौ च पाण्डवौ ।।"},
{"c": "4.66", "n": "24", "i": 21684, "v": "नातृप्यद्दर्शने तेषां विराटो वाहिनीपतिः । संप्रीयमाणो राजानं युधिष्ठिरमथाब्रवीत् ।।"},
{"c": "4.66", "n": "25", "i": 21685, "v": "दिष्ट्या भवन्तः संप्राप्ताः सर्वे कुशलिनो वनात् । दिष्ट्या च पारितं कृच्छ्रमज्ञातं वै दुरात्मभिः ।।"},
{"c": "4.66", "n": "26", "i": 21686, "v": "इदं च राज्यं नः पार्था यच्चान्यद्वसु किंचन । प्रतिगृह्णन्तु तत्सर्वं कौन्तेया अविशङ्कया ।।"},
{"c": "4.66", "n": "27", "i": 21687, "v": "उत्तरां प्रतिगृह्णातु सव्यसाची धनंजयः । अयं ह्यौपयिको भर्ता तस्याः पुरुषसत्तमः ।।"},
{"c": "4.66", "n": "28", "i": 21688, "v": "एवमुक्तो धर्मराजः पार्थमैक्षद्धनंजयम् । ईक्षितश्चार्जुनो भ्रात्रा मत्स्यं वचनमब्रवीत् ।।"},
{"c": "4.66", "n": "29", "i": 21689, "v": "प्रतिगृह्णाम्यहं राजन्स्नुषां दुहितरं तव । युक्तश्चावां हि संबन्धो मत्स्यभारतसत्तमौ ।।"},
{"c": "4.67", "t": "विराट उवाच ।"},
{"c": "4.67", "n": "1", "i": 21690, "v": "किमर्थं पाण्डवश्रेष्ठ भार्यां दुहितरं मम । प्रतिग्रहीतुं नेमां त्वं मया दत्तामिहेच्छसि ।।"},
{"c": "4.67", "t": "अर्जुन उवाच ।"},
{"c": "4.67", "n": "2", "i": 21691, "v": "अन्तःपुरेऽहमुषितः सदा पश्यन्सुतां तव । रहस्यं च प्रकाशं च विश्वस्ता पितृवन्मयि ।।"},
{"c": "4.67", "n": "3", "i": 21692, "v": "प्रियो बहुमतश्चाहं नर्तको गीतकोविदः । आचार्यवच्च मां नित्यं मन्यते दुहिता तव ।।"},
{"c": "4.67", "n": "4", "i": 21693, "v": "वयःस्थया तया राजन्सह संवत्सरोषितः । अतिशङ्का भवेत्स्थाने तव लोकस्य चाभिभो ।।"},
{"c": "4.67", "n": "5", "i": 21694, "v": "तस्मान्निमन्त्रये त्वाहं दुहितुः पृथिवीपते । शुद्धो जितेन्द्रियो दान्तस्तस्याः शुद्धिः कृता मया ।।"},
{"c": "4.67", "n": "6", "i": 21695, "v": "स्नुषाया दुहितुर्वापि पुत्रे चात्मनि वा पुनः । अत्र शङ्कां न पश्यामि तेन शुद्धिर्भविष्यति ।।"},
{"c": "4.67", "n": "7", "i": 21696, "v": "अभिषङ्गादहं भीतो मिथ्याचारात्परंतप । स्नुषार्थमुत्तरां राजन्प्रतिगृह्णामि ते सुताम् ।।"},
{"c": "4.67", "n": "8", "i": 21697, "v": "स्वस्रीयो वासुदेवस्य साक्षाद्देवशिशुर्यथा । दयितश्चक्रहस्तस्य बाल एवास्त्रकोविदः ।।"},
{"c": "4.67", "n": "9", "i": 21698, "v": "अभिमन्युर्महाबाहुः पुत्रो मम विशां पते । जामाता तव युक्तो वै भर्ता च दुहितुस्तव ।।"},
{"c": "4.67", "t": "विराट उवाच ।"},
{"c": "4.67", "n": "10", "i": 21699, "v": "उपपन्नं कुरुश्रेष्ठे कुन्तीपुत्रे धनंजये । य एवं धर्मनित्यश्च जातज्ञानश्च पाण्डवः ।।"},
{"c": "4.67", "n": "11", "i": 21700, "v": "यत्कृत्यं मन्यसे पार्थ क्रियतां तदनन्तरम् । सर्वे कामाः समृद्धा मे संबन्धी यस्य मेऽर्जुनः ।।"},
{"c": "4.67", "t": "वैशंपायन उवाच ।"},
{"c": "4.67", "n": "12", "i": 21701, "v": "एवं ब्रुवति राजेन्द्रे कुन्तीपुत्रो युधिष्ठिरः । अन्वजानात्स संयोगं समये मत्स्यपार्थयोः ।।"},
{"c": "4.67", "n": "13", "i": 21702, "v": "ततो मित्रेषु सर्वेषु वासुदेवे च भारत । प्रेषयामास कौन्तेयो विराटश्च महीपतिः ।।"},
{"c": "4.67", "n": "14", "i": 21703, "v": "ततस्त्रयोदशे वर्षे निवृत्ते पञ्च पाण्डवाः । उपप्लव्ये विराटस्य समपद्यन्त सर्वशः ।।"},
{"c": "4.67", "n": "15", "i": 21704, "v": "तस्मिन्वसंश्च बीभत्सुरानिनाय जनार्दनम् । आनर्तेभ्योऽपि दाशार्हानभिमन्युं च पाण्डवः ।।"},
{"c": "4.67", "n": "16", "i": 21705, "v": "काशिराजश्च शैब्यश्च प्रीयमाणौ युधिष्ठिरे । अक्षौहिणीभ्यां सहितावागतौ पृथिवीपते ।।"},
{"c": "4.67", "n": "17", "i": 21706, "v": "अक्षौहिण्या च तेजस्वी यज्ञसेनो महाबलः । द्रौपद्याश्च सुता वीराः शिखण्डी चापराजितः ।।"},
{"c": "4.67", "n": "18", "i": 21707, "v": "धृष्टद्युम्नश्च दुर्धर्षः सर्वशस्त्रभृतां वरः । समस्ताक्षौहिणीपाला यज्वानो भूरिदक्षिणाः । सर्वे शस्त्रास्त्रसंपन्नाः सर्वे शूरास्तनुत्यजः ।।"},
{"c": "4.67", "n": "19", "i": 21708, "v": "तानागतानभिप्रेक्ष्य मत्स्यो धर्मभृतां वरः । प्रीतोऽभवद्दुहितरं दत्त्वा तामभिमन्यवे ।।"},
{"c": "4.67", "n": "20", "i": 21709, "v": "ततः प्रत्युपयातेषु पार्थिवेषु ततस्ततः । तत्रागमद्वासुदेवो वनमाली हलायुधः । कृतवर्मा च हार्दिक्यो युयुधानश्च सात्यकिः ।।"},
{"c": "4.67", "n": "21", "i": 21710, "v": "अनाधृष्टिस्तथाक्रूरः साम्बो निशठ एव च । अभिमन्युमुपादाय सह मात्रा परंतपाः ।।"},
{"c": "4.67", "n": "22", "i": 21711, "v": "इन्द्रसेनादयश्चैव रथैस्तैः सुसमाहितैः । आययुः सहिताः सर्वे परिसंवत्सरोषिताः ।।"},
{"c": "4.67", "n": "23", "i": 21712, "v": "दश नागसहस्राणि हयानां च शतायुतम् । रथानामर्बुदं पूर्णं निखर्वं च पदातिनाम् ।।"},
{"c": "4.67", "n": "24", "i": 21713, "v": "वृष्ण्यन्धकाश्च बहवो भोजाश्च परमौजसः । अन्वयुर्वृष्णिशार्दूलं वासुदेवं महाद्युतिम् ।।"},
{"c": "4.67", "n": "25", "i": 21714, "v": "पारिबर्हं ददौ कृष्णः पाण्डवानां महात्मनाम् । स्त्रियो रत्नानि वासांसि पृथक्पृथगनेकशः । ततो विवाहो विधिवद्ववृते मत्स्यपार्थयोः ।।"},
{"c": "4.67", "n": "26", "i": 21715, "v": "ततः शङ्खाश्च भेर्यश्च गोमुखाडम्बरास्तथा । पार्थैः संयुज्यमानस्य नेदुर्मत्स्यस्य वेश्मनि ।।"},
{"c": "4.67", "n": "27", "i": 21716, "v": "उच्चावचान्मृगाञ्जघ्नुर्मेध्यांश्च शतशः पशून् । सुरामैरेयपानानि प्रभूतान्यभ्यहारयन् ।।"},
{"c": "4.67", "n": "28", "i": 21717, "v": "गायनाख्यानशीलाश्च नटा वैतालिकास्तथा । स्तुवन्तस्तानुपातिष्ठन्सूताश्च सह मागधैः ।।"},
{"c": "4.67", "n": "29", "i": 21718, "v": "सुदेष्णां च पुरस्कृत्य मत्स्यानां च वरस्त्रियः । आजग्मुश्चारुसर्वाङ्ग्यः सुमृष्टमणिकुण्डलाः ।।"},
{"c": "4.67", "n": "30", "i": 21719, "v": "वर्णोपपन्नास्ता नार्यो रूपवत्यः स्वलंकृताः । सर्वाश्चाभ्यभवत्कृष्णा रूपेण यशसा श्रिया ।।"},
{"c": "4.67", "n": "31", "i": 21720, "v": "परिवार्योत्तरां तास्तु राजपुत्रीमलंकृताम् । सुतामिव महेन्द्रस्य पुरस्कृत्योपतस्थिरे ।।"},
{"c": "4.67", "n": "32", "i": 21721, "v": "तां प्रत्यगृह्णात्कौन्तेयः सुतस्यार्थे धनंजयः । सौभद्रस्यानवद्याङ्गीं विराटतनयां तदा ।।"},
{"c": "4.67", "n": "33", "i": 21722, "v": "तत्रातिष्ठन्महाराजो रूपमिन्द्रस्य धारयन् । स्नुषां तां प्रतिजग्राह कुन्तीपुत्रो युधिष्ठिरः ।।"},
{"c": "4.67", "n": "34", "i": 21723, "v": "प्रतिगृह्य च तां पार्थः पुरस्कृत्य जनार्दनम् । विवाहं कारयामास सौभद्रस्य महात्मनः ।।"},
{"c": "4.67", "n": "35", "i": 21724, "v": "तस्मै सप्त सहस्राणि हयानां वातरंहसाम् । द्वे च नागशते मुख्ये प्रादाद्बहु धनं तदा ।।"},
{"c": "4.67", "n": "36", "i": 21725, "v": "कृते विवाहे तु तदा धर्मपुत्रो युधिष्ठिरः । ब्राह्मणेभ्यो ददौ वित्तं यदुपाहरदच्युतः ।।"},
{"c": "4.67", "n": "37", "i": 21726, "v": "गोसहस्राणि रत्नानि वस्त्राणि विविधानि च । भूषणानि च मुख्यानि यानानि शयनानि च ।।"},
{"c": "4.67", "n": "38", "i": 21727, "v": "तन्महोत्सवसंकाशं हृष्टपुष्टजनावृतम् । नगरं मत्स्यराजस्य शुशुभे भरतर्षभ ।।"},
{"c": "5.1", "t": "वैशंपायन उवाच ।"},
{"c": "5.1", "n": "1", "i": 21728, "v": "कृत्वा विवाहं तु कुरुप्रवीरा;स्तदाभिमन्योर्मुदितस्वपक्षाः । विश्रम्य चत्वार्युषसः प्रतीताः; सभां विराटस्य ततोऽभिजग्मुः ।।"},
{"c": "5.1", "n": "2", "i": 21729, "v": "सभा तु सा मत्स्यपतेः समृद्धा; मणिप्रवेकोत्तमरत्नचित्रा । न्यस्तासना माल्यवती सुगन्धा; तामभ्ययुस्ते नरराजवर्याः ।।"},
{"c": "5.1", "n": "3", "i": 21730, "v": "अथासनान्याविशतां पुरस्ता;दुभौ विराटद्रुपदौ नरेन्द्रौ । वृद्धश्च मान्यः पृथिवीपतीनां; पितामहो रामजनार्दनाभ्याम् ।।"},
{"c": "5.1", "n": "4", "i": 21731, "v": "पाञ्चालराजस्य समीपतस्तु; शिनिप्रवीरः सहरौहिणेयः । मत्स्यस्य राज्ञस्तु सुसंनिकृष्टौ; जनार्दनश्चैव युधिष्ठिरश्च ।।"},
{"c": "5.1", "n": "5", "i": 21732, "v": "सुताश्च सर्वे द्रुपदस्य राज्ञो; भीमार्जुनौ माद्रवतीसुतौ च । प्रद्युम्नसाम्बौ च युधि प्रवीरौ; विराटपुत्रश्च सहाभिमन्युः ।।"},
{"c": "5.1", "n": "6", "i": 21733, "v": "सर्वे च शूराः पितृभिः समाना; वीर्येण रूपेण बलेन चैव । उपाविशन्द्रौपदेयाः कुमाराः; सुवर्णचित्रेषु वरासनेषु ।।"},
{"c": "5.1", "n": "7", "i": 21734, "v": "तथोपविष्टेषु महारथेषु; विभ्राजमानाम्बरभूषणेषु । रराज सा राजवती समृद्धा; ग्रहैरिव द्यौर्विमलैरुपेता ।।"},
{"c": "5.1", "n": "8", "i": 21735, "v": "ततः कथास्ते समवाययुक्ताः; कृत्वा विचित्राः पुरुषप्रवीराः । तस्थुर्मुहूर्तं परिचिन्तयन्तः; कृष्णं नृपास्ते समुदीक्षमाणाः ।।"},
{"c": "5.1", "n": "9", "i": 21736, "v": "कथान्तमासाद्य च माधवेन; संघट्टिताः पाण्डवकार्यहेतोः । ते राजसिंहाः सहिता ह्यशृण्व;न्वाक्यं महार्थं च महोदयं च ।।"},
{"c": "5.1", "t": "कृष्ण उवाच ।"},
{"c": "5.1", "n": "10", "i": 21737, "v": "सर्वैर्भवद्भिर्विदितं यथायं; युधिष्ठिरः सौबलेनाक्षवत्याम् । जितो निकृत्यापहृतं च राज्यं; पुनः प्रवासे समयः कृतश्च ।।"},
{"c": "5.1", "n": "11", "i": 21738, "v": "शक्तैर्विजेतुं तरसा महीं च; सत्ये स्थितैस्तच्चरितं यथावत् । पाण्डोः सुतैस्तद्व्रतमुग्ररूपं; वर्षाणि षट्सप्त च भारताग्र्यैः ।।"},
{"c": "5.1", "n": "12", "i": 21739, "v": "त्रयोदशश्चैव सुदुस्तरोऽय;मज्ञायमानैर्भवतां समीपे । क्लेशानसह्यांश्च तितिक्षमाणै;र्यथोषितं तद्विदितं च सर्वम् ।।"},
{"c": "5.1", "n": "13", "i": 21740, "v": "एवं गते धर्मसुतस्य राज्ञो; दुर्योधनस्यापि च यद्धितं स्यात् । तच्चिन्तयध्वं कुरुपाण्डवानां; धर्म्यं च युक्तं च यशस्करं च ।।"},
{"c": "5.1", "n": "14", "i": 21741, "v": "अधर्मयुक्तं च न कामयेत; राज्यं सुराणामपि धर्मराजः । धर्मार्थयुक्तं च महीपतित्वं; ग्रामेऽपि कस्मिंश्चिदयं बुभूषेत् ।।"},
{"c": "5.1", "n": "15", "i": 21742, "v": "पित्र्यं हि राज्यं विदितं नृपाणां; यथापकृष्टं धृतराष्ट्रपुत्रैः । मिथ्योपचारेण तथाप्यनेन; कृच्छ्रं महत्प्राप्तमसह्यरूपम् ।।"},
{"c": "5.1", "n": "16", "i": 21743, "v": "न चापि पार्थो विजितो रणे तैः; स्वतेजसा धृतराष्ट्रस्य पुत्रैः । तथापि राजा सहितः सुहृद्भि;रभीप्सतेऽनामयमेव तेषाम् ।।"},
{"c": "5.1", "n": "17", "i": 21744, "v": "यत्तत्स्वयं पाण्डुसुतैर्विजित्य; समाहृतं भूमिपतीन्निपीड्य । तत्प्रार्थयन्ते पुरुषप्रवीराः; कुन्तीसुता माद्रवतीसुतौ च ।।"},
{"c": "5.1", "n": "18", "i": 21745, "v": "बालास्त्विमे तैर्विविधैरुपायैः; संप्रार्थिता हन्तुममित्रसाहाः । राज्यं जिहीर्षद्भिरसद्भिरुग्रैः; सर्वं च तद्वो विदितं यथावत् ।।"},
{"c": "5.1", "n": "19", "i": 21746, "v": "तेषां च लोभं प्रसमीक्ष्य वृद्धं; धर्मात्मतां चापि युधिष्ठिरस्य । संबन्धितां चापि समीक्ष्य तेषां; मतिं कुरुध्वं सहिताः पृथक्च ।।"},
{"c": "5.1", "n": "20", "i": 21747, "v": "इमे च सत्येऽभिरताः सदैव; तं पारयित्वा समयं यथावत् । अतोऽन्यथा तैरुपचर्यमाणा; हन्युः समेतान्धृतराष्ट्रपुत्रान् ।।"},
{"c": "5.1", "n": "21", "i": 21748, "v": "तैर्विप्रकारं च निशम्य राज्ञः; सुहृज्जनास्तान्परिवारयेयुः । युद्धेन बाधेयुरिमांस्तथैव; तैर्वध्यमाना युधि तांश्च हन्युः ।।"},
{"c": "5.1", "n": "22", "i": 21749, "v": "तथापि नेमेऽल्पतया समर्था;स्तेषां जयायेति भवेन्मतं वः । समेत्य सर्वे सहिताः सुहृद्भि;स्तेषां विनाशाय यतेयुरेव ।।"},
{"c": "5.1", "n": "23", "i": 21750, "v": "दुर्योधनस्यापि मतं यथाव;न्न ज्ञायते किं नु करिष्यतीति । अज्ञायमाने च मते परस्य; किं स्यात्समारभ्यतमं मतं वः ।।"},
{"c": "5.1", "n": "24", "i": 21751, "v": "तस्मादितो गच्छतु धर्मशीलः; शुचिः कुलीनः पुरुषोऽप्रमत्तः । दूतः समर्थः प्रशमाय तेषां; राज्यार्धदानाय युधिष्ठिरस्य ।।"},
{"c": "5.1", "n": "25", "i": 21752, "v": "निशम्य वाक्यं तु जनार्दनस्य; धर्मार्थयुक्तं मधुरं समं च । समाददे वाक्यमथाग्रजोऽस्य; संपूज्य वाक्यं तदतीव राजन् ।।"},
{"c": "5.2", "t": "बलदेव उवाच ।"},
{"c": "5.2", "n": "1", "i": 21753, "v": "श्रुतं भवद्भिर्गदपूर्वजस्य; वाक्यं यथा धर्मवदर्थवच्च । अजातशत्रोश्च हितं हितं च; दुर्योधनस्यापि तथैव राज्ञः ।।"},
{"c": "5.2", "n": "2", "i": 21754, "v": "अर्धं हि राज्यस्य विसृज्य वीराः; कुन्तीसुतास्तस्य कृते यतन्ते । प्रदाय चार्धं धृतराष्ट्रपुत्रः; सुखी सहास्माभिरतीव मोदेत् ।।"},
{"c": "5.2", "n": "3", "i": 21755, "v": "लब्ध्वा हि राज्यं पुरुषप्रवीराः; सम्यक्प्रवृत्तेषु परेषु चैव । ध्रुवं प्रशान्ताः सुखमाविशेयु;स्तेषां प्रशान्तिश्च हितं प्रजानाम् ।।"},
{"c": "5.2", "n": "4", "i": 21756, "v": "दुर्योधनस्यापि मतं च वेत्तुं; वक्तुं च वाक्यानि युधिष्ठिरस्य । प्रियं मम स्याद्यदि तत्र कश्चि;द्व्रजेच्छमार्थं कुरुपाण्डवानाम् ।।"},
{"c": "5.2", "n": "5", "i": 21757, "v": "स भीष्ममामन्त्र्य कुरुप्रवीरं; वैचित्रवीर्यं च महानुभावम् । द्रोणं सपुत्रं विदुरं कृपं च; गान्धारराजं च ससूतपुत्रम् ।।"},
{"c": "5.2", "n": "6", "i": 21758, "v": "सर्वे च येऽन्ये धृतराष्ट्रपुत्रा; बलप्रधाना निगमप्रधानाः । स्थिताश्च धर्मेषु यथा स्वकेषु; लोकप्रवीराः श्रुतकालवृद्धाः ।।"},
{"c": "5.2", "n": "7", "i": 21759, "v": "एतेषु सर्वेषु समागतेषु; पौरेषु वृद्धेषु च संगतेषु । ब्रवीतु वाक्यं प्रणिपातयुक्तं; कुन्तीसुतस्यार्थकरं यथा स्यात् ।।"},
{"c": "5.2", "n": "8", "i": 21760, "v": "सर्वास्ववस्थासु च ते न कौट्या;द्ग्रस्तो हि सोऽर्थो बलमाश्रितैस्तैः । प्रियाभ्युपेतस्य युधिष्ठिरस्य; द्यूते प्रमत्तस्य हृतं च राज्यम् ।।"},
{"c": "5.2", "n": "9", "i": 21761, "v": "निवार्यमाणश्च कुरुप्रवीरैः; सर्वैः सुहृद्भिर्ह्ययमप्यतज्ज्ञः । गान्धारराजस्य सुतं मताक्षं; समाह्वयेद्देवितुमाजमीढः ।।"},
{"c": "5.2", "n": "10", "i": 21762, "v": "दुरोदरास्तत्र सहस्रशोऽन्ये; युधिष्ठिरो यान्विषहेत जेतुम् । उत्सृज्य तान्सौबलमेव चायं; समाह्वयत्तेन जितोऽक्षवत्याम् ।।"},
{"c": "5.2", "n": "11", "i": 21763, "v": "स दीव्यमानः प्रतिदेवनेन; अक्षेषु नित्यं सुपराङ्मुखेषु । संरम्भमाणो विजितः प्रसह्य; तत्रापराधः शकुनेर्न कश्चित् ।।"},
{"c": "5.2", "n": "12", "i": 21764, "v": "तस्मात्प्रणम्यैव वचो ब्रवीतु; वैचित्रवीर्यं बहुसामयुक्तम् । तथा हि शक्यो धृतराष्ट्रपुत्रः; स्वार्थे नियोक्तुं पुरुषेण तेन ।।"},
{"c": "5.2", "t": "वैशंपायन उवाच ।"},
{"c": "5.2", "n": "13", "i": 21765, "v": "एवं ब्रुवत्येव मधुप्रवीरे; शिनिप्रवीरः सहसोत्पपात । तच्चापि वाक्यं परिनिन्द्य तस्य; समाददे वाक्यमिदं समन्युः ।।"},
{"c": "5.3", "t": "सात्यकिरुवाच ।"},
{"c": "5.3", "n": "1", "i": 21766, "v": "यादृशः पुरुषस्यात्मा तादृशं संप्रभाषते । यथारूपोऽन्तरात्मा ते तथारूपं प्रभाषसे ।।"},
{"c": "5.3", "n": "2", "i": 21767, "v": "सन्ति वै पुरुषाः शूराः सन्ति कापुरुषास्तथा । उभावेतौ दृढौ पक्षौ दृश्येते पुरुषान्प्रति ।।"},
{"c": "5.3", "n": "3", "i": 21768, "v": "एकस्मिन्नेव जायेते कुले क्लीबमहारथौ । फलाफलवती शाखे यथैकस्मिन्वनस्पतौ ।।"},
{"c": "5.3", "n": "4", "i": 21769, "v": "नाभ्यसूयामि ते वाक्यं ब्रुवतो लाङ्गलध्वज । ये तु शृण्वन्ति ते वाक्यं तानसूयामि माधव ।।"},
{"c": "5.3", "n": "5", "i": 21770, "v": "कथं हि धर्मराजस्य दोषमल्पमपि ब्रुवन् । लभते परिषन्मध्ये व्याहर्तुमकुतोभयः ।।"},
{"c": "5.3", "n": "6", "i": 21771, "v": "समाहूय महात्मानं जितवन्तोऽक्षकोविदाः । अनक्षज्ञं यथाश्रद्धं तेषु धर्मजयः कुतः ।।"},
{"c": "5.3", "n": "7", "i": 21772, "v": "यदि कुन्तीसुतं गेहे क्रीडन्तं भ्रातृभिः सह । अभिगम्य जयेयुस्ते तत्तेषां धर्मतो भवेत् ।।"},
{"c": "5.3", "n": "8", "i": 21773, "v": "समाहूय तु राजानं क्षत्रधर्मरतं सदा । निकृत्या जितवन्तस्ते किं नु तेषां परं शुभम् ।।"},
{"c": "5.3", "n": "9", "i": 21774, "v": "कथं प्रणिपतेच्चायमिह कृत्वा पणं परम् । वनवासाद्विमुक्तस्तु प्राप्तः पैतामहं पदम् ।।"},
{"c": "5.3", "n": "10", "i": 21775, "v": "यद्ययं परवित्तानि कामयेत युधिष्ठिरः । एवमप्ययमत्यन्तं परान्नार्हति याचितुम् ।।"},
{"c": "5.3", "n": "11", "i": 21776, "v": "कथं च धर्मयुक्तास्ते न च राज्यं जिहीर्षवः । निवृत्तवासान्कौन्तेयान्य आहुर्विदिता इति ।।"},
{"c": "5.3", "n": "12", "i": 21777, "v": "अनुनीता हि भीष्मेण द्रोणेन च महात्मना । न व्यवस्यन्ति पाण्डूनां प्रदातुं पैतृकं वसु ।।"},
{"c": "5.3", "n": "13", "i": 21778, "v": "अहं तु ताञ्शितैर्बाणैरनुनीय रणे बलात् । पादयोः पातयिष्यामि कौन्तेयस्य महात्मनः ।।"},
{"c": "5.3", "n": "14", "i": 21779, "v": "अथ ते न व्यवस्यन्ति प्रणिपाताय धीमतः । गमिष्यन्ति सहामात्या यमस्य सदनं प्रति ।।"},
{"c": "5.3", "n": "15", "i": 21780, "v": "न हि ते युयुधानस्य संरब्धस्य युयुत्सतः । वेगं समर्थाः संसोढुं वज्रस्येव महीधराः ।।"},
{"c": "5.3", "n": "16", "i": 21781, "v": "को हि गाण्डीवधन्वानं कश्च चक्रायुधं युधि । मां चापि विषहेत्को नु कश्च भीमं दुरासदम् ।।"},
{"c": "5.3", "n": "17", "i": 21782, "v": "यमौ च दृढधन्वानौ यमकल्पौ महाद्युती । को जिजीविषुरासीदेद्धृष्टद्युम्नं च पार्षतम् ।।"},
{"c": "5.3", "n": "18", "i": 21783, "v": "पञ्चेमान्पाण्डवेयांश्च द्रौपद्याः कीर्तिवर्धनान् । समप्रमाणान्पाण्डूनां समवीर्यान्मदोत्कटान् ।।"},
{"c": "5.3", "n": "19", "i": 21784, "v": "सौभद्रं च महेष्वासममरैरपि दुःसहम् । गदप्रद्युम्नसाम्बांश्च कालवज्रानलोपमान् ।।"},
{"c": "5.3", "n": "20", "i": 21785, "v": "ते वयं धृतराष्ट्रस्य पुत्रं शकुनिना सह । कर्णेन च निहत्याजावभिषेक्ष्याम पाण्डवम् ।।"},
{"c": "5.3", "n": "21", "i": 21786, "v": "नाधर्मो विद्यते कश्चिच्छत्रून्हत्वाततायिनः । अधर्म्यमयशस्यं च शात्रवाणां प्रयाचनम् ।।"},
{"c": "5.3", "n": "22", "i": 21787, "v": "हृद्गतस्तस्य यः कामस्तं कुरुध्वमतन्द्रिताः । निसृष्टं धृतराष्ट्रेण राज्यं प्राप्नोतु पाण्डवः ।।"},
{"c": "5.3", "n": "23", "i": 21788, "v": "अद्य पाण्डुसुतो राज्यं लभतां वा युधिष्ठिरः । निहता वा रणे सर्वे स्वप्स्यन्ति वसुधातले ।।"},
{"c": "5.4", "t": "द्रुपद उवाच ।"},
{"c": "5.4", "n": "1", "i": 21789, "v": "एवमेतन्महाबाहो भविष्यति न संशयः । न हि दुर्योधनो राज्यं मधुरेण प्रदास्यति ।।"},
{"c": "5.4", "n": "2", "i": 21790, "v": "अनुवर्त्स्यति तं चापि धृतराष्ट्रः सुतप्रियः । भीष्मद्रोणौ च कार्पण्यान्मौर्ख्याद्राधेयसौबलौ ।।"},
{"c": "5.4", "n": "3", "i": 21791, "v": "बलदेवस्य वाक्यं तु मम ज्ञाने न युज्यते । एतद्धि पुरुषेणाग्रे कार्यं सुनयमिच्छता ।।"},
{"c": "5.4", "n": "4", "i": 21792, "v": "न तु वाच्यो मृदु वचो धार्तराष्ट्रः कथंचन । न हि मार्दवसाध्योऽसौ पापबुद्धिर्मतो मम ।।"},
{"c": "5.4", "n": "5", "i": 21793, "v": "गर्दभे मार्दवं कुर्याद्गोषु तीक्ष्णं समाचरेत् । मृदु दुर्योधने वाक्यं यो ब्रूयात्पापचेतसि ।।"},
{"c": "5.4", "n": "6", "i": 21794, "v": "मृदु वै मन्यते पापो भाष्यमाणमशक्तिजम् । जितमर्थं विजानीयादबुधो मार्दवे सति ।।"},
{"c": "5.4", "n": "7", "i": 21795, "v": "एतच्चैव करिष्यामो यत्नश्च क्रियतामिह । प्रस्थापयाम मित्रेभ्यो बलान्युद्योजयन्तु नः ।।"},
{"c": "5.4", "n": "8", "i": 21796, "v": "शल्यस्य धृष्टकेतोश्च जयत्सेनस्य चाभिभोः । केकयानां च सर्वेषां दूता गच्छन्तु शीघ्रगाः ।।"},
{"c": "5.4", "n": "9", "i": 21797, "v": "स तु दुर्योधनो नूनं प्रेषयिष्यति सर्वशः । पूर्वाभिपन्नाः सन्तश्च भजन्ते पूर्वचोदकम् ।।"},
{"c": "5.4", "n": "10", "i": 21798, "v": "तत्त्वरध्वं नरेन्द्राणां पूर्वमेव प्रचोदने । महद्धि कार्यं वोढव्यमिति मे वर्तते मतिः ।।"},
{"c": "5.4", "n": "11", "i": 21799, "v": "शल्यस्य प्रेष्यतां शीघ्रं ये च तस्यानुगा नृपाः । भगदत्ताय राज्ञे च पूर्वसागरवासिने ।।"},
{"c": "5.4", "n": "12", "i": 21800, "v": "अमितौजसे तथोग्राय हार्दिक्यायाहुकाय च । दीर्घप्रज्ञाय मल्लाय रोचमानाय चाभिभो ।।"},
{"c": "5.4", "n": "13", "i": 21801, "v": "आनीयतां बृहन्तश्च सेनाबिन्दुश्च पार्थिवः । पापजित्प्रतिविन्ध्यश्च चित्रवर्मा सुवास्तुकः ।।"},
{"c": "5.4", "n": "14", "i": 21802, "v": "बाह्लीको मुञ्जकेशश्च चैद्याधिपतिरेव च । सुपार्श्वश्च सुबाहुश्च पौरवश्च महारथः ।।"},
{"c": "5.4", "n": "15", "i": 21803, "v": "शकानां पह्लवानां च दरदानां च ये नृपाः । काम्बोजा ऋषिका ये च पश्चिमानूपकाश्च ये ।।"},
{"c": "5.4", "n": "16", "i": 21804, "v": "जयत्सेनश्च काश्यश्च तथा पञ्चनदा नृपाः । क्राथपुत्रश्च दुर्धर्षः पार्वतीयाश्च ये नृपाः ।।"},
{"c": "5.4", "n": "17", "i": 21805, "v": "जानकिश्च सुशर्मा च मणिमान्पौतिमत्स्यकः । पांसुराष्ट्राधिपश्चैव धृष्टकेतुश्च वीर्यवान् ।।"},
{"c": "5.4", "n": "18", "i": 21806, "v": "औड्रश्च दण्डधारश्च बृहत्सेनश्च वीर्यवान् । अपराजितो निषादश्च श्रेणिमान्वसुमानपि ।।"},
{"c": "5.4", "n": "19", "i": 21807, "v": "बृहद्बलो महौजाश्च बाहुः परपुरंजयः । समुद्रसेनो राजा च सह पुत्रेण वीर्यवान् ।।"},
{"c": "5.4", "n": "20", "i": 21808, "v": "अदारिश्च नदीजश्च कर्णवेष्टश्च पार्थिवः । समर्थश्च सुवीरश्च मार्जारः कन्यकस्तथा ।।"},
{"c": "5.4", "n": "21", "i": 21809, "v": "महावीरश्च कद्रुश्च निकरस्तुमुलः क्रथः । नीलश्च वीरधर्मा च भूमिपालश्च वीर्यवान् ।।"},
{"c": "5.4", "n": "22", "i": 21810, "v": "दुर्जयो दन्तवक्त्रश्च रुक्मी च जनमेजयः । आषाढो वायुवेगश्च पूर्वपाली च पार्थिवः ।।"},
{"c": "5.4", "n": "23", "i": 21811, "v": "भूरितेजा देवकश्च एकलव्यस्य चात्मजः । कारूषकाश्च राजानः क्षेमधूर्तिश्च वीर्यवान् ।।"},
{"c": "5.4", "n": "24", "i": 21812, "v": "उद्भवः क्षेमकश्चैव वाटधानश्च पार्थिवः । श्रुतायुश्च दृढायुश्च शाल्वपुत्रश्च वीर्यवान् ।।"},
{"c": "5.4", "n": "25", "i": 21813, "v": "कुमारश्च कलिङ्गानामीश्वरो युद्धदुर्मदः । एतेषां प्रेष्यतां शीघ्रमेतद्धि मम रोचते ।।"},
{"c": "5.4", "n": "26", "i": 21814, "v": "अयं च ब्राह्मणः शीघ्रं मम राजन्पुरोहितः । प्रेष्यतां धृतराष्ट्राय वाक्यमस्मिन्समर्प्यताम् ।।"},
{"c": "5.4", "n": "27", "i": 21815, "v": "यथा दुर्योधनो वाच्यो यथा शांतनवो नृपः । धृतराष्ट्रो यथा वाच्यो द्रोणश्च विदुषां वरः ।।"},
{"c": "5.5", "t": "वासुदेव उवाच ।"},
{"c": "5.5", "n": "1", "i": 21816, "v": "उपपन्नमिदं वाक्यं सोमकानां धुरंधरे । अर्थसिद्धिकरं राज्ञः पाण्डवस्य महौजसः ।।"},
{"c": "5.5", "n": "2", "i": 21817, "v": "एतच्च पूर्वकार्यं नः सुनीतमभिकाङ्क्षताम् । अन्यथा ह्याचरन्कर्म पुरुषः स्यात्सुबालिशः ।।"},
{"c": "5.5", "n": "3", "i": 21818, "v": "किं तु संबन्धकं तुल्यमस्माकं कुरुपाण्डुषु । यथेष्टं वर्तमानेषु पाण्डवेषु च तेषु च ।।"},
{"c": "5.5", "n": "4", "i": 21819, "v": "ते विवाहार्थमानीता वयं सर्वे यथा भवान् । कृते विवाहे मुदिता गमिष्यामो गृहान्प्रति ।।"},
{"c": "5.5", "n": "5", "i": 21820, "v": "भवान्वृद्धतमो राज्ञां वयसा च श्रुतेन च । शिष्यवत्ते वयं सर्वे भवामेह न संशयः ।।"},
{"c": "5.5", "n": "6", "i": 21821, "v": "भवन्तं धृतराष्ट्रश्च सततं बहु मन्यते । आचार्ययोः सखा चासि द्रोणस्य च कृपस्य च ।।"},
{"c": "5.5", "n": "7", "i": 21822, "v": "स भवान्प्रेषयत्वद्य पाण्डवार्थकरं वचः । सर्वेषां निश्चितं तन्नः प्रेषयिष्यति यद्भवान् ।।"},
{"c": "5.5", "n": "8", "i": 21823, "v": "यदि तावच्छमं कुर्यान्न्यायेन कुरुपुंगवः । न भवेत्कुरुपाण्डूनां सौभ्रात्रेण महान्क्षयः ।।"},
{"c": "5.5", "n": "9", "i": 21824, "v": "अथ दर्पान्वितो मोहान्न कुर्याद्धृतराष्ट्रजः । अन्येषां प्रेषयित्वा च पश्चादस्मान्समाह्वयेः ।।"},
{"c": "5.5", "n": "10", "i": 21825, "v": "ततो दुर्योधनो मन्दः सहामात्यः सबान्धवः । निष्ठामापत्स्यते मूढः क्रुद्धे गाण्डीवधन्वनि ।।"},
{"c": "5.5", "t": "वैशंपायन उवाच ।"},
{"c": "5.5", "n": "11", "i": 21826, "v": "ततः सत्कृत्य वार्ष्णेयं विराटः पृथिवीपतिः । गृहान्प्रस्थापयामास सगणं सहबान्धवम् ।।"},
{"c": "5.5", "n": "12", "i": 21827, "v": "द्वारकां तु गते कृष्णे युधिष्ठिरपुरोगमाः । चक्रुः सांग्रामिकं सर्वं विराटश्च महीपतिः ।।"},
{"c": "5.5", "n": "13", "i": 21828, "v": "ततः संप्रेषयामास विराटः सह बान्धवैः । सर्वेषां भूमिपालानां द्रुपदश्च महीपतिः ।।"},
{"c": "5.5", "n": "14", "i": 21829, "v": "वचनात्कुरुसिंहानां मत्स्यपाञ्चालयोश्च ते । समाजग्मुर्महीपालाः संप्रहृष्टा महाबलाः ।।"},
{"c": "5.5", "n": "15", "i": 21830, "v": "तच्छ्रुत्वा पाण्डुपुत्राणां समागच्छन्महद्बलम् । धृतराष्ट्रसुतश्चापि समानिन्ये महीपतीन् ।।"},
{"c": "5.5", "n": "16", "i": 21831, "v": "समाकुला मही राजन्कुरुपाण्डवकारणात् । तदा समभवत्कृत्स्ना संप्रयाणे महीक्षिताम् ।।"},
{"c": "5.5", "n": "17", "i": 21832, "v": "बलानि तेषां वीराणामागच्छन्ति ततस्ततः । चालयन्तीव गां देवीं सपर्वतवनामिमाम् ।।"},
{"c": "5.5", "n": "18", "i": 21833, "v": "ततः प्रज्ञावयोवृद्धं पाञ्चाल्यः स्वपुरोहितम् । कुरुभ्यः प्रेषयामास युधिष्ठिरमते तदा ।।"},
{"c": "5.6", "t": "द्रुपद उवाच ।"},
{"c": "5.6", "n": "1", "i": 21834, "v": "भूतानां प्राणिनः श्रेष्ठाः प्राणिनां बुद्धिजीविनः । बुद्धिमत्सु नराः श्रेष्ठा नराणां तु द्विजातयः ।।"},
{"c": "5.6", "n": "2", "i": 21835, "v": "द्विजेषु वैद्याः श्रेयांसो वैद्येषु कृतबुद्धयः । स भवान्कृतबुद्धीनां प्रधान इति मे मतिः ।।"},
{"c": "5.6", "n": "3", "i": 21836, "v": "कुलेन च विशिष्टोऽसि वयसा च श्रुतेन च । प्रज्ञयानवमश्चासि शुक्रेणाङ्गिरसेन च ।।"},
{"c": "5.6", "n": "4", "i": 21837, "v": "विदितं चापि ते सर्वं यथावृत्तः स कौरवः । पाण्डवश्च यथावृत्तः कुन्तीपुत्रो युधिष्ठिरः ।।"},
{"c": "5.6", "n": "5", "i": 21838, "v": "धृतराष्ट्रस्य विदिते वञ्चिताः पाण्डवाः परैः । विदुरेणानुनीतोऽपि पुत्रमेवानुवर्तते ।।"},
{"c": "5.6", "n": "6", "i": 21839, "v": "शकुनिर्बुद्धिपूर्वं हि कुन्तीपुत्रं समाह्वयत् । अनक्षज्ञं मताक्षः सन्क्षत्रवृत्ते स्थितं शुचिम् ।।"},
{"c": "5.6", "n": "7", "i": 21840, "v": "ते तथा वञ्चयित्वा तु धर्मपुत्रं युधिष्ठिरम् । न कस्यांचिदवस्थायां राज्यं दास्यन्ति वै स्वयम् ।।"},
{"c": "5.6", "n": "8", "i": 21841, "v": "भवांस्तु धर्मसंयुक्तं धृतराष्ट्रं ब्रुवन्वचः । मनांसि तस्य योधानां ध्रुवमावर्तयिष्यति ।।"},
{"c": "5.6", "n": "9", "i": 21842, "v": "विदुरश्चापि तद्वाक्यं साधयिष्यति तावकम् । भीष्मद्रोणकृपाणां च भेदं संजनयिष्यति ।।"},
{"c": "5.6", "n": "10", "i": 21843, "v": "अमात्येषु च भिन्नेषु योधेषु विमुखेषु च । पुनरेकाग्रकरणं तेषां कर्म भविष्यति ।।"},
{"c": "5.6", "n": "11", "i": 21844, "v": "एतस्मिन्नन्तरे पार्थाः सुखमेकाग्रबुद्धयः । सेनाकर्म करिष्यन्ति द्रव्याणां चैव संचयम् ।।"},
{"c": "5.6", "n": "12", "i": 21845, "v": "भिद्यमानेषु च स्वेषु लम्बमाने च वै त्वयि । न तथा ते करिष्यन्ति सेनाकर्म न संशयः ।।"},
{"c": "5.6", "n": "13", "i": 21846, "v": "एतत्प्रयोजनं चात्र प्राधान्येनोपलभ्यते । संगत्या धृतराष्ट्रश्च कुर्याद्धर्म्यं वचस्तव ।।"},
{"c": "5.6", "n": "14", "i": 21847, "v": "स भवान्धर्मयुक्तश्च धर्म्यं तेषु समाचरन् । कृपालुषु परिक्लेशान्पाण्डवानां प्रकीर्तयन् ।।"},
{"c": "5.6", "n": "15", "i": 21848, "v": "वृद्धेषु कुलधर्मं च ब्रुवन्पूर्वैरनुष्ठितम् । विभेत्स्यति मनांस्येषामिति मे नात्र संशयः ।।"},
{"c": "5.6", "n": "16", "i": 21849, "v": "न च तेभ्यो भयं तेऽस्ति ब्राह्मणो ह्यसि वेदवित् । दूतकर्मणि युक्तश्च स्थविरश्च विशेषतः ।।"},
{"c": "5.6", "n": "17", "i": 21850, "v": "स भवान्पुष्ययोगेन मुहूर्तेन जयेन च । कौरवेयान्प्रयात्वाशु कौन्तेयस्यार्थसिद्धये ।।"},
{"c": "5.6", "t": "वैशंपायन उवाच ।"},
{"c": "5.6", "n": "18", "i": 21851, "v": "तथानुशिष्टः प्रययौ द्रुपदेन महात्मना । पुरोधा वृत्तसंपन्नो नगरं नागसाह्वयम् ।।"},
{"c": "5.7", "t": "वैशंपायन उवाच ।"},
{"c": "5.7", "n": "1", "i": 21852, "v": "गते द्वारवतीं कृष्णे बलदेवे च माधवे । सह वृष्ण्यन्धकैः सर्वैर्भोजैश्च शतशस्तथा ।।"},
{"c": "5.7", "n": "2", "i": 21853, "v": "सर्वमागमयामास पाण्डवानां विचेष्टितम् । धृतराष्ट्रात्मजो राजा दूतैः प्रणिहितैश्चरैः ।।"},
{"c": "5.7", "n": "3", "i": 21854, "v": "स श्रुत्वा माधवं यातं सदश्वैरनिलोपमैः । बलेन नातिमहता द्वारकामभ्ययात्पुरीम् ।।"},
{"c": "5.7", "n": "4", "i": 21855, "v": "तमेव दिवसं चापि कौन्तेयः पाण्डुनन्दनः । आनर्तनगरीं रम्यां जगामाशु धनंजयः ।।"},
{"c": "5.7", "n": "5", "i": 21856, "v": "तौ यात्वा पुरुषव्याघ्रौ द्वारकां कुरुनन्दनौ । सुप्तं ददृशतुः कृष्णं शयानं चोपजग्मतुः ।।"},
{"c": "5.7", "n": "6", "i": 21857, "v": "ततः शयाने गोविन्दे प्रविवेश सुयोधनः । उच्छीर्षतश्च कृष्णस्य निषसाद वरासने ।।"},
{"c": "5.7", "n": "7", "i": 21858, "v": "ततः किरीटी तस्यानु प्रविवेश महामनाः । पश्चार्धे च स कृष्णस्य प्रह्वोऽतिष्ठत्कृताञ्जलिः ।।"},
{"c": "5.7", "n": "8", "i": 21859, "v": "प्रतिबुद्धः स वार्ष्णेयो ददर्शाग्रे किरीटिनम् । स तयोः स्वागतं कृत्वा यथार्हं प्रतिपूज्य च । तदागमनजं हेतुं पप्रच्छ मधुसूदनः ।।"},
{"c": "5.7", "n": "9", "i": 21860, "v": "ततो दुर्योधनः कृष्णमुवाच प्रहसन्निव । विग्रहेऽस्मिन्भवान्साह्यं मम दातुमिहार्हति ।।"},
{"c": "5.7", "n": "10", "i": 21861, "v": "समं हि भवतः सख्यं मयि चैवार्जुनेऽपि च । तथा संबन्धकं तुल्यमस्माकं त्वयि माधव ।।"},
{"c": "5.7", "n": "11", "i": 21862, "v": "अहं चाभिगतः पूर्वं त्वामद्य मधुसूदन । पूर्वं चाभिगतं सन्तो भजन्ते पूर्वसारिणः ।।"},
{"c": "5.7", "n": "12", "i": 21863, "v": "त्वं च श्रेष्ठतमो लोके सतामद्य जनार्दन । सततं संमतश्चैव सद्वृत्तमनुपालय ।।"},
{"c": "5.7", "t": "कृष्ण उवाच ।"},
{"c": "5.7", "n": "13", "i": 21864, "v": "भवानभिगतः पूर्वमत्र मे नास्ति संशयः । दृष्टस्तु प्रथमं राजन्मया पार्थो धनंजयः ।।"},
{"c": "5.7", "n": "14", "i": 21865, "v": "तव पूर्वाभिगमनात्पूर्वं चाप्यस्य दर्शनात् । साहाय्यमुभयोरेव करिष्यामि सुयोधन ।।"},
{"c": "5.7", "n": "15", "i": 21866, "v": "प्रवारणं तु बालानां पूर्वं कार्यमिति श्रुतिः । तस्मात्प्रवारणं पूर्वमर्हः पार्थो धनंजयः ।।"},
{"c": "5.7", "n": "16", "i": 21867, "v": "मत्संहननतुल्यानां गोपानामर्बुदं महत् । नारायणा इति ख्याताः सर्वे संग्रामयोधिनः ।।"},
{"c": "5.7", "n": "17", "i": 21868, "v": "ते वा युधि दुराधर्षा भवन्त्वेकस्य सैनिकाः । अयुध्यमानः संग्रामे न्यस्तशस्त्रोऽहमेकतः ।।"},
{"c": "5.7", "n": "18", "i": 21869, "v": "आभ्यामन्यतरं पार्थ यत्ते हृद्यतरं मतम् । तद्वृणीतां भवानग्रे प्रवार्यस्त्वं हि धर्मतः ।।"},
{"c": "5.7", "t": "वैशंपायन उवाच ।"},
{"c": "5.7", "n": "19", "i": 21870, "v": "एवमुक्तस्तु कृष्णेन कुन्तीपुत्रो धनंजयः । अयुध्यमानं संग्रामे वरयामास केशवम् ।।"},
{"c": "5.7", "n": "20", "i": 21871, "v": "सहस्राणां सहस्रं तु योधानां प्राप्य भारत । कृष्णं चापहृतं ज्ञात्वा संप्राप परमां मुदम् ।।"},
{"c": "5.7", "n": "21", "i": 21872, "v": "दुर्योधनस्तु तत्सैन्यं सर्वमादाय पार्थिवः । ततोऽभ्ययाद्भीमबलो रौहिणेयं महाबलम् ।।"},
{"c": "5.7", "n": "22", "i": 21873, "v": "सर्वं चागमने हेतुं स तस्मै संन्यवेदयत् । प्रत्युवाच ततः शौरिर्धार्तराष्ट्रमिदं वचः ।।"},
{"c": "5.7", "n": "23", "i": 21874, "v": "विदितं ते नरव्याघ्र सर्वं भवितुमर्हति । यन्मयोक्तं विराटस्य पुरा वैवाहिके तदा ।।"},
{"c": "5.7", "n": "24", "i": 21875, "v": "निगृह्योक्तो हृषीकेशस्त्वदर्थं कुरुनन्दन । मया संबन्धकं तुल्यमिति राजन्पुनः पुनः ।।"},
{"c": "5.7", "n": "25", "i": 21876, "v": "न च तद्वाक्यमुक्तं वै केशवः प्रत्यपद्यत । न चाहमुत्सहे कृष्णं विना स्थातुमपि क्षणम् ।।"},
{"c": "5.7", "n": "26", "i": 21877, "v": "नाहं सहायः पार्थानां नापि दुर्योधनस्य वै । इति मे निश्चिता बुद्दिर्वासुदेवमवेक्ष्य ह ।।"},
{"c": "5.7", "n": "27", "i": 21878, "v": "जातोऽसि भारते वंशे सर्वपार्थिवपूजिते । गच्छ युध्यस्व धर्मेण क्षात्रेण भरतर्षभ ।।"},
{"c": "5.7", "n": "28", "i": 21879, "v": "इत्येवमुक्तः स तदा परिष्वज्य हलायुधम् । कृष्णं चापहृतं ज्ञात्वा युद्धान्मेने जितं जयम् ।।"},
{"c": "5.7", "n": "29", "i": 21880, "v": "सोऽभ्ययात्कृतवर्माणं धृतराष्ट्रसुतो नृपः । कृतवर्मा ददौ तस्य सेनामक्षौहिणीं तदा ।।"},
{"c": "5.7", "n": "30", "i": 21881, "v": "स तेन सर्वसैन्येन भीमेन कुरुनन्दनः । वृतः प्रतिययौ हृष्टः सुहृदः संप्रहर्षयन् ।।"},
{"c": "5.7", "n": "31", "i": 21882, "v": "गते दुर्योधने कृष्णः किरीटिनमथाब्रवीत् । अयुध्यमानः कां बुद्धिमास्थायाहं त्वया वृतः ।।"},
{"c": "5.7", "t": "अर्जुन उवाच ।"},
{"c": "5.7", "n": "32", "i": 21883, "v": "भवान्समर्थस्तान्सर्वान्निहन्तुं नात्र संशयः । निहन्तुमहमप्येकः समर्थः पुरुषोत्तम ।।"},
{"c": "5.7", "n": "33", "i": 21884, "v": "भवांस्तु कीर्तिमाँल्लोके तद्यशस्त्वां गमिष्यति । यशसा चाहमप्यर्थी तस्मादसि मया वृतः ।।"},
{"c": "5.7", "n": "34", "i": 21885, "v": "सारथ्यं तु त्वया कार्यमिति मे मानसं सदा । चिररात्रेप्सितं कामं तद्भवान्कर्तुमर्हति ।।"},
{"c": "5.7", "t": "वासुदेव उवाच ।"},
{"c": "5.7", "n": "35", "i": 21886, "v": "उपपन्नमिदं पार्थ यत्स्पर्धेथा मया सह । सारथ्यं ते करिष्यामि कामः संपद्यतां तव ।।"},
{"c": "5.7", "t": "वैशंपायन उवाच ।"},
{"c": "5.7", "n": "36", "i": 21887, "v": "एवं प्रमुदितः पार्थः कृष्णेन सहितस्तदा । वृतो दाशार्हप्रवरैः पुनरायाद्युधिष्ठिरम् ।।"},
{"c": "5.8", "t": "वैशंपायन उवाच ।"},
{"c": "5.8", "n": "1", "i": 21888, "v": "शल्यः श्रुत्वा तु दूतानां सैन्येन महता वृतः । अभ्ययात्पाण्डवान्राजन्सह पुत्रैर्महारथैः ।।"},
{"c": "5.8", "n": "2", "i": 21889, "v": "तस्य सेनानिवेशोऽभूदध्यर्धमिव योजनम् । तथा हि बहुलां सेनां स बिभर्ति नरर्षभः ।।"},
{"c": "5.8", "n": "3", "i": 21890, "v": "विचित्रकवचाः शूरा विचित्रध्वजकार्मुकाः । विचित्राभरणाः सर्वे विचित्ररथवाहनाः ।।"},
{"c": "5.8", "n": "4", "i": 21891, "v": "स्वदेशवेषाभरणा वीराः शतसहस्रशः । तस्य सेनाप्रणेतारो बभूवुः क्षत्रियर्षभाः ।।"},
{"c": "5.8", "n": "5", "i": 21892, "v": "व्यथयन्निव भूतानि कम्पयन्निव मेदिनीम् । शनैर्विश्रामयन्सेनां स ययौ येन पाण्डवः ।।"},
{"c": "5.8", "n": "6", "i": 21893, "v": "ततो दुर्योधनः श्रुत्वा महासेनं महारथम् । उपायान्तमभिद्रुत्य स्वयमानर्च भारत ।।"},
{"c": "5.8", "n": "7", "i": 21894, "v": "कारयामास पूजार्थं तस्य दुर्योधनः सभाः । रमणीयेषु देशेषु रत्नचित्राः स्वलंकृताः ।।"},
{"c": "5.8", "n": "8", "i": 21895, "v": "स ताः सभाः समासाद्य पूज्यमानो यथामरः । दुर्योधनस्य सचिवैर्देशे देशे यथार्हतः । आजगाम सभामन्यां देवावसथवर्चसम् ।।"},
{"c": "5.8", "n": "9", "i": 21896, "v": "स तत्र विषयैर्युक्तः कल्याणैरतिमानुषैः । मेनेऽभ्यधिकमात्मानमवमेने पुरंदरम् ।।"},
{"c": "5.8", "n": "10", "i": 21897, "v": "पप्रच्छ स ततः प्रेष्यान्प्रहृष्टः क्षत्रियर्षभः । युधिष्ठिरस्य पुरुषाः के नु चक्रुः सभा इमाः । आनीयन्तां सभाकाराः प्रदेयार्हा हि मे मताः ।।"},
{"c": "5.8", "n": "11", "i": 21898, "v": "गूढो दुर्योधनस्तत्र दर्शयामास मातुलम् । तं दृष्ट्वा मद्रराजस्तु ज्ञात्वा यत्नं च तस्य तम् । परिष्वज्याब्रवीत्प्रीत इष्टोऽर्थो गृह्यतामिति ।।"},
{"c": "5.8", "t": "दुर्योधन उवाच ।"},
{"c": "5.8", "n": "12", "i": 21899, "v": "सत्यवाग्भव कल्याण वरो वै मम दीयताम् । सर्वसेनाप्रणेता मे भवान्भवितुमर्हति ।।"},
{"c": "5.8", "t": "वैशंपायन उवाच ।"},
{"c": "5.8", "n": "13", "i": 21900, "v": "कृतमित्यब्रवीच्छल्यः किमन्यत्क्रियतामिति । कृतमित्येव गान्धारिः प्रत्युवाच पुनः पुनः ।।"},
{"c": "5.8", "n": "14", "i": 21901, "v": "स तथा शल्यमामन्त्र्य पुनरायात्स्वकं पुरम् । शल्यो जगाम कौन्तेयानाख्यातुं कर्म तस्य तत् ।।"},
{"c": "5.8", "n": "15", "i": 21902, "v": "उपप्लव्यं स गत्वा तु स्कन्धावारं प्रविश्य च । पाण्डवानथ तान्सर्वाञ्शल्यस्तत्र ददर्श ह ।।"},
{"c": "5.8", "n": "16", "i": 21903, "v": "समेत्य तु महाबाहुः शल्यः पाण्डुसुतैस्तदा । पाद्यमर्घ्यं च गां चैव प्रत्यगृह्णाद्यथाविधि ।।"},
{"c": "5.8", "n": "17", "i": 21904, "v": "ततः कुशलपूर्वं स मद्रराजोऽरिसूदनः । प्रीत्या परमया युक्तः समाश्लिष्य युधिष्ठिरम् ।।"},
{"c": "5.8", "n": "18", "i": 21905, "v": "तथा भीमार्जुनौ हृष्टौ स्वस्रीयौ च यमावुभौ । आसने चोपविष्टस्तु शल्यः पार्थमुवाच ह ।।"},
{"c": "5.8", "n": "19", "i": 21906, "v": "कुशलं राजशार्दूल कच्चित्ते कुरुनन्दन । अरण्यवासाद्दिष्ट्यासि विमुक्तो जयतां वर ।।"},
{"c": "5.8", "n": "20", "i": 21907, "v": "सुदुष्करं कृतं राजन्निर्जने वसता वने । भ्रातृभिः सह राजेन्द्र कृष्णया चानया सह ।।"},
{"c": "5.8", "n": "21", "i": 21908, "v": "अज्ञातवासं घोरं च वसता दुष्करं कृतम् । दुःखमेव कुतः सौख्यं राज्यभ्रष्टस्य भारत ।।"},
{"c": "5.8", "n": "22", "i": 21909, "v": "दुःखस्यैतस्य महतो धार्तराष्ट्रकृतस्य वै । अवाप्स्यसि सुखं राजन्हत्वा शत्रून्परंतप ।।"},
{"c": "5.8", "n": "23", "i": 21910, "v": "विदितं ते महाराज लोकतत्त्वं नराधिप । तस्माल्लोभकृतं किंचित्तव तात न विद्यते ।।"},
{"c": "5.8", "n": "24", "i": 21911, "v": "ततोऽस्याकथयद्राजा दुर्योधनसमागमम् । तच्च शुश्रूषितं सर्वं वरदानं च भारत ।।"},
{"c": "5.8", "t": "युधिष्ठिर उवाच ।"},
{"c": "5.8", "n": "25", "i": 21912, "v": "सुकृतं ते कृतं राजन्प्रहृष्टेनान्तरात्मना । दुर्योधनस्य यद्वीर त्वया वाचा प्रतिश्रुतम् । एकं त्विच्छामि भद्रं ते क्रियमाणं महीपते ।।"},
{"c": "5.8", "n": "26", "i": 21913, "v": "भवानिह महाराज वासुदेवसमो युधि । कर्णार्जुनाभ्यां संप्राप्ते द्वैरथे राजसत्तम । कर्णस्य भवता कार्यं सारथ्यं नात्र संशयः ।।"},
{"c": "5.8", "n": "27", "i": 21914, "v": "तत्र पाल्योऽर्जुनो राजन्यदि मत्प्रियमिच्छसि । तेजोवधश्च ते कार्यः सौतेरस्मज्जयावहः । अकर्तव्यमपि ह्येतत्कर्तुमर्हसि मातुल ।।"},
{"c": "5.8", "t": "शल्य उवाच ।"},
{"c": "5.8", "n": "28", "i": 21915, "v": "शृणु पाण्डव भद्रं ते यद्ब्रवीषि दुरात्मनः । तेजोवधनिमित्तं मां सूतपुत्रस्य संयुगे ।।"},
{"c": "5.8", "n": "29", "i": 21916, "v": "अहं तस्य भविष्यामि संग्रामे सारथिर्ध्रुवम् । वासुदेवेन हि समं नित्यं मां स हि मन्यते ।।"},
{"c": "5.8", "n": "30", "i": 21917, "v": "तस्याहं कुरुशार्दूल प्रतीपमहितं वचः । ध्रुवं संकथयिष्यामि योद्धुकामस्य संयुगे ।।"},
{"c": "5.8", "n": "31", "i": 21918, "v": "यथा स हृतदर्पश्च हृततेजाश्च पाण्डव । भविष्यति सुखं हन्तुं सत्यमेतद्ब्रवीमि ते ।।"},
{"c": "5.8", "n": "32", "i": 21919, "v": "एवमेतत्करिष्यामि यथा तात त्वमात्थ माम् । यच्चान्यदपि शक्ष्यामि तत्करिष्यामि ते प्रियम् ।।"},
{"c": "5.8", "n": "33", "i": 21920, "v": "यच्च दुःखं त्वया प्राप्तं द्यूते वै कृष्णया सह । परुषाणि च वाक्यानि सूतपुत्रकृतानि वै ।।"},
{"c": "5.8", "n": "34", "i": 21921, "v": "जटासुरात्परिक्लेशः कीचकाच्च महाद्युते । द्रौपद्याधिगतं सर्वं दमयन्त्या यथाशुभम् ।।"},
{"c": "5.8", "n": "35", "i": 21922, "v": "सर्वं दुःखमिदं वीर सुखोदर्कं भविष्यति । नात्र मन्युस्त्वया कार्यो विधिर्हि बलवत्तरः ।।"},
{"c": "5.8", "n": "36", "i": 21923, "v": "दुःखानि हि महात्मानः प्राप्नुवन्ति युधिष्ठिर । देवैरपि हि दुःखानि प्राप्तानि जगतीपते ।।"},
{"c": "5.8", "n": "37", "i": 21924, "v": "इन्द्रेण श्रूयते राजन्सभार्येण महात्मना । अनुभूतं महद्दुःखं देवराजेन भारत ।।"},
{"c": "5.9", "t": "युधिष्ठिर उवाच ।"},
{"c": "5.9", "n": "1", "i": 21925, "v": "कथमिन्द्रेण राजेन्द्र सभार्येण महात्मना । दुःखं प्राप्तं परं घोरमेतदिच्छामि वेदितुम् ।।"},
{"c": "5.9", "t": "शल्य उवाच ।"},
{"c": "5.9", "n": "2", "i": 21926, "v": "शृणु राजन्पुरा वृत्तमितिहासं पुरातनम् । सभार्येण यथा प्राप्तं दुःखमिन्द्रेण भारत ।।"},
{"c": "5.9", "n": "3", "i": 21927, "v": "त्वष्टा प्रजापतिर्ह्यासीद्देवश्रेष्ठो महातपाः । स पुत्रं वै त्रिशिरसमिन्द्रद्रोहात्किलासृजत् ।।"},
{"c": "5.9", "n": "4", "i": 21928, "v": "ऐन्द्रं स प्रार्थयत्स्थानं विश्वरूपो महाद्युतिः । तैस्त्रिभिर्वदनैर्घोरैः सूर्येन्दुज्वलनोपमैः ।।"},
{"c": "5.9", "n": "5", "i": 21929, "v": "वेदानेकेन सोऽधीते सुरामेकेन चापिबत् । एकेन च दिशः सर्वाः पिबन्निव निरीक्षते ।।"},
{"c": "5.9", "n": "6", "i": 21930, "v": "स तपस्वी मृदुर्दान्तो धर्मे तपसि चोद्यतः । तपोऽतप्यन्महत्तीव्रं सुदुश्चरमरिंदम ।।"},
{"c": "5.9", "n": "7", "i": 21931, "v": "तस्य दृष्ट्वा तपोवीर्यं सत्त्वं चामिततेजसः । विषादमगमच्छक्र इन्द्रोऽयं मा भवेदिति ।।"},
{"c": "5.9", "n": "8", "i": 21932, "v": "कथं सज्जेत भोगेषु न च तप्येन्महत्तपः । विवर्धमानस्त्रिशिराः सर्वं त्रिभुवनं ग्रसेत् ।।"},
{"c": "5.9", "n": "9", "i": 21933, "v": "इति संचिन्त्य बहुधा बुद्धिमान्भरतर्षभ । आज्ञापयत्सोऽप्सरसस्त्वष्टृपुत्रप्रलोभने ।।"},
{"c": "5.9", "n": "10", "i": 21934, "v": "यथा स सज्जेत्त्रिशिराः कामभोगेषु वै भृशम् । क्षिप्रं कुरुत गच्छध्वं प्रलोभयत माचिरम् ।।"},
{"c": "5.9", "n": "11", "i": 21935, "v": "शृङ्गारवेषाः सुश्रोण्यो भावैर्युक्ता मनोहरैः । प्रलोभयत भद्रं वः शमयध्वं भयं मम ।।"},
{"c": "5.9", "n": "12", "i": 21936, "v": "अस्वस्थं ह्यात्मनात्मानं लक्षयामि वराङ्गनाः । भयमेतन्महाघोरं क्षिप्रं नाशयताबलाः ।।"},
{"c": "5.9", "t": "अप्सरस ऊचुः ।"},
{"c": "5.9", "n": "13", "i": 21937, "v": "तथा यत्नं करिष्यामः शक्र तस्य प्रलोभने । यथा नावाप्स्यसि भयं तस्माद्बलनिषूदन ।।"},
{"c": "5.9", "n": "14", "i": 21938, "v": "निर्दहन्निव चक्षुर्भ्यां योऽसावास्ते तपोनिधिः । तं प्रलोभयितुं देव गच्छामः सहिता वयम् । यतिष्यामो वशे कर्तुं व्यपनेतुं च ते भयम् ।।"},
{"c": "5.9", "t": "शल्य उवाच ।"},
{"c": "5.9", "n": "15", "i": 21939, "v": "इन्द्रेण तास्त्वनुज्ञाता जग्मुस्त्रिशिरसोऽन्तिकम् । तत्र ता विविधैर्भावैर्लोभयन्त्यो वराङ्गनाः । नृत्यं संदर्शयन्त्यश्च तथैवाङ्गेषु सौष्ठवम् ।।"},
{"c": "5.9", "n": "16", "i": 21940, "v": "विचेरुः संप्रहर्षं च नाभ्यगच्छन्महातपाः । इन्द्रियाणि वशे कृत्वा पूर्णसागरसंनिभः ।।"},
{"c": "5.9", "n": "17", "i": 21941, "v": "तास्तु यत्नं परं कृत्वा पुनः शक्रमुपस्थिताः । कृताञ्जलिपुटाः सर्वा देवराजमथाब्रुवन् ।।"},
{"c": "5.9", "n": "18", "i": 21942, "v": "न स शक्यः सुदुर्धर्षो धैर्याच्चालयितुं प्रभो । यत्ते कार्यं महाभाग क्रियतां तदनन्तरम् ।।"},
{"c": "5.9", "n": "19", "i": 21943, "v": "संपूज्याप्सरसः शक्रो विसृज्य च महामतिः । चिन्तयामास तस्यैव वधोपायं महात्मनः ।।"},
{"c": "5.9", "n": "20", "i": 21944, "v": "स तूष्णीं चिन्तयन्वीरो देवराजः प्रतापवान् । विनिश्चितमतिर्धीमान्वधे त्रिशिरसोऽभवत् ।।"},
{"c": "5.9", "n": "21", "i": 21945, "v": "वज्रमस्य क्षिपाम्यद्य स क्षिप्रं न भविष्यति । शत्रुः प्रवृद्धो नोपेक्ष्यो दुर्बलोऽपि बलीयसा ।।"},
{"c": "5.9", "n": "22", "i": 21946, "v": "शास्त्रबुद्ध्या विनिश्चित्य कृत्वा बुद्धिं वधे दृढाम् । अथ वैश्वानरनिभं घोररूपं भयावहम् । मुमोच वज्रं संक्रुद्धः शक्रस्त्रिशिरसं प्रति ।।"},
{"c": "5.9", "n": "23", "i": 21947, "v": "स पपात हतस्तेन वज्रेण दृढमाहतः । पर्वतस्येव शिखरं प्रणुन्नं मेदिनीतले ।।"},
{"c": "5.9", "n": "24", "i": 21948, "v": "तं तु वज्रहतं दृष्ट्वा शयानमचलोपमम् । न शर्म लेभे देवेन्द्रो दीपितस्तस्य तेजसा । हतोऽपि दीप्ततेजाः स जीवन्निव च दृश्यते ।।"},
{"c": "5.9", "n": "25", "i": 21949, "v": "अभितस्तत्र तक्षाणं घटमानं शचीपतिः । अपश्यदब्रवीच्चैनं सत्वरं पाकशासनः । क्षिप्रं छिन्धि शिरांस्यस्य कुरुष्व वचनं मम ।।"},
{"c": "5.9", "t": "तक्षोवाच ।"},
{"c": "5.9", "n": "26", "i": 21950, "v": "महास्कन्धो भृशं ह्येष परशुर्न तरिष्यति । कर्तुं चाहं न शक्ष्यामि कर्म सद्भिर्विगर्हितम् ।।"},
{"c": "5.9", "t": "इन्द्र उवाच ।"},
{"c": "5.9", "n": "27", "i": 21951, "v": "मा भैस्त्वं क्षिप्रमेतद्वै कुरुष्व वचनं मम । मत्प्रसादाद्धि ते शस्त्रं वज्रकल्पं भविष्यति ।।"},
{"c": "5.9", "t": "तक्षोवाच ।"},
{"c": "5.9", "n": "28", "i": 21952, "v": "कं भवन्तमहं विद्यां घोरकर्माणमद्य वै । एतदिच्छाम्यहं श्रोतुं तत्त्वेन कथयस्व मे ।।"},
{"c": "5.9", "t": "इन्द्र उवाच ।"},
{"c": "5.9", "n": "29", "i": 21953, "v": "अहमिन्द्रो देवराजस्तक्षन्विदितमस्तु ते । कुरुष्वैतद्यथोक्तं मे तक्षन्मा त्वं विचारय ।।"},
{"c": "5.9", "t": "तक्षोवाच ।"},
{"c": "5.9", "n": "30", "i": 21954, "v": "क्रूरेण नापत्रपसे कथं शक्रेह कर्मणा । ऋषिपुत्रमिमं हत्वा ब्रह्महत्याभयं न ते ।।"},
{"c": "5.9", "t": "इन्द्र उवाच ।"},
{"c": "5.9", "n": "31", "i": 21955, "v": "पश्चाद्धर्मं चरिष्यामि पावनार्थं सुदुश्चरम् । शत्रुरेष महावीर्यो वज्रेण निहतो मया ।।"},
{"c": "5.9", "n": "32", "i": 21956, "v": "अद्यापि चाहमुद्विग्नस्तक्षन्नस्माद्बिभेमि वै । क्षिप्रं छिन्धि शिरांसि त्वं करिष्येऽनुग्रहं तव ।।"},
{"c": "5.9", "n": "33", "i": 21957, "v": "शिरः पशोस्ते दास्यन्ति भागं यज्ञेषु मानवाः । एष तेऽनुग्रहस्तक्षन्क्षिप्रं कुरु मम प्रियम् ।।"},
{"c": "5.9", "t": "शल्य उवाच ।"},
{"c": "5.9", "n": "34", "i": 21958, "v": "एतच्छ्रुत्वा तु तक्षा स महेन्द्रवचनं तदा । शिरांस्यथ त्रिशिरसः कुठारेणाच्छिनत्तदा ।।"},
{"c": "5.9", "n": "35", "i": 21959, "v": "निकृत्तेषु ततस्तेषु निष्क्रामंस्त्रिशिरास्त्वथ । कपिञ्जलास्तित्तिराश्च कलविङ्काश्च सर्वशः ।।"},
{"c": "5.9", "n": "36", "i": 21960, "v": "येन वेदानधीते स्म पिबते सोममेव च । तस्माद्वक्त्रान्विनिष्पेतुः क्षिप्रं तस्य कपिञ्जलाः ।।"},
{"c": "5.9", "n": "37", "i": 21961, "v": "येन सर्वा दिशो राजन्पिबन्निव निरीक्षते । तस्माद्वक्त्राद्विनिष्पेतुस्तित्तिरास्तस्य पाण्डव ।।"},
{"c": "5.9", "n": "38", "i": 21962, "v": "यत्सुरापं तु तस्यासीद्वक्त्रं त्रिशिरसस्तदा । कलविङ्का विनिष्पेतुस्तेनास्य भरतर्षभ ।।"},
{"c": "5.9", "n": "39", "i": 21963, "v": "ततस्तेषु निकृत्तेषु विज्वरो मघवानभूत् । जगाम त्रिदिवं हृष्टस्तक्षापि स्वगृहान्ययौ ।।"},
{"c": "5.9", "n": "40", "i": 21964, "v": "त्वष्टा प्रजापतिः श्रुत्वा शक्रेणाथ हतं सुतम् । क्रोधसंरक्तनयन इदं वचनमब्रवीत् ।।"},
{"c": "5.9", "n": "41", "i": 21965, "v": "तप्यमानं तपो नित्यं क्षान्तं दान्तं जितेन्द्रियम् । अनापराधिनं यस्मात्पुत्रं हिंसितवान्मम ।।"},
{"c": "5.9", "n": "42", "i": 21966, "v": "तस्माच्छक्रवधार्थाय वृत्रमुत्पादयाम्यहम् । लोकाः पश्यन्तु मे वीर्यं तपसश्च बलं महत् । स च पश्यतु देवेन्द्रो दुरात्मा पापचेतनः ।।"},
{"c": "5.9", "n": "43", "i": 21967, "v": "उपस्पृश्य ततः क्रुद्धस्तपस्वी सुमहायशाः । अग्निं हुत्वा समुत्पाद्य घोरं वृत्रमुवाच ह । इन्द्रशत्रो विवर्धस्व प्रभावात्तपसो मम ।।"},
{"c": "5.9", "n": "44", "i": 21968, "v": "सोऽवर्धत दिवं स्तब्ध्वा सूर्यवैश्वानरोपमः । किं करोमीति चोवाच कालसूर्य इवोदितः । शक्रं जहीति चाप्युक्तो जगाम त्रिदिवं ततः ।।"},
{"c": "5.9", "n": "45", "i": 21969, "v": "ततो युद्धं समभवद्वृत्रवासवयोस्तदा । संक्रुद्धयोर्महाघोरं प्रसक्तं कुरुसत्तम ।।"},
{"c": "5.9", "n": "46", "i": 21970, "v": "ततो जग्राह देवेन्द्रं वृत्रो वीरः शतक्रतुम् । अपावृत्य स जग्रास वृत्रः क्रोधसमन्वितः ।।"},
{"c": "5.9", "n": "47", "i": 21971, "v": "ग्रस्ते वृत्रेण शक्रे तु संभ्रान्तास्त्रिदशास्तदा । असृजंस्ते महासत्त्वा जृम्भिकां वृत्रनाशिनीम् ।।"},
{"c": "5.9", "n": "48", "i": 21972, "v": "विजृम्भमाणस्य ततो वृत्रस्यास्यादपावृतात् । स्वान्यङ्गान्यभिसंक्षिप्य निष्क्रान्तो बलसूदनः । ततः प्रभृति लोकेषु जृम्भिका प्राणिसंश्रिता ।।"},
{"c": "5.9", "n": "49", "i": 21973, "v": "जहृषुश्च सुराः सर्वे दृष्ट्वा शक्रं विनिःसृतम् । ततः प्रववृते युद्धं वृत्रवासवयोः पुनः । संरब्धयोस्तदा घोरं सुचिरं भरतर्षभ ।।"},
{"c": "5.9", "n": "50", "i": 21974, "v": "यदा व्यवर्धत रणे वृत्रो बलसमन्वितः । त्वष्टुस्तपोबलाद्विद्वांस्तदा शक्रो न्यवर्तत ।।"},
{"c": "5.9", "n": "51", "i": 21975, "v": "निवृत्ते तु तदा देवा विषादमगमन्परम् । समेत्य शक्रेण च ते त्वष्टुस्तेजोविमोहिताः । अमन्त्रयन्त ते सर्वे मुनिभिः सह भारत ।।"},
{"c": "5.9", "n": "52", "i": 21976, "v": "किं कार्यमिति ते राजन्विचिन्त्य भयमोहिताः । जग्मुः सर्वे महात्मानं मनोभिर्विष्णुमव्ययम् । उपविष्टा मन्दराग्रे सर्वे वृत्रवधेप्सवः ।।"},
{"c": "5.10", "t": "इन्द्र उवाच ।"},
{"c": "5.10", "n": "1", "i": 21977, "v": "सर्वं व्याप्तमिदं देवा वृत्रेण जगदव्ययम् । न ह्यस्य सदृशं किंचित्प्रतिघाताय यद्भवेत् ।।"},
{"c": "5.10", "n": "2", "i": 21978, "v": "समर्थो ह्यभवं पूर्वमसमर्थोऽस्मि सांप्रतम् । कथं कुर्यां नु भद्रं वो दुष्प्रधर्षः स मे मतः ।।"},
{"c": "5.10", "n": "3", "i": 21979, "v": "तेजस्वी च महात्मा च युद्धे चामितविक्रमः । ग्रसेत्त्रिभुवनं सर्वं सदेवासुरमानुषम् ।।"},
{"c": "5.10", "n": "4", "i": 21980, "v": "तस्माद्विनिश्चयमिमं शृणुध्वं मे दिवौकसः । विष्णोः क्षयमुपागम्य समेत्य च महात्मना । तेन संमन्त्र्य वेत्स्यामो वधोपायं दुरात्मनः ।।"},
{"c": "5.10", "t": "शल्य उवाच ।"},
{"c": "5.10", "n": "5", "i": 21981, "v": "एवमुक्ते मघवता देवाः सर्षिगणास्तदा । शरण्यं शरणं देवं जग्मुर्विष्णुं महाबलम् ।।"},
{"c": "5.10", "n": "6", "i": 21982, "v": "ऊचुश्च सर्वे देवेशं विष्णुं वृत्रभयार्दिताः । त्वया लोकास्त्रयः क्रान्तास्त्रिभिर्विक्रमणैः प्रभो ।।"},
{"c": "5.10", "n": "7", "i": 21983, "v": "अमृतं चाहृतं विष्णो दैत्याश्च निहता रणे । बलिं बद्ध्वा महादैत्यं शक्रो देवाधिपः कृतः ।।"},
{"c": "5.10", "n": "8", "i": 21984, "v": "त्वं प्रभुः सर्वलोकानां त्वया सर्वमिदं ततम् । त्वं हि देव महादेवः सर्वलोकनमस्कृतः ।।"},
{"c": "5.10", "n": "9", "i": 21985, "v": "गतिर्भव त्वं देवानां सेन्द्राणाममरोत्तम । जगद्व्याप्तमिदं सर्वं वृत्रेणासुरसूदन ।।"},
{"c": "5.10", "t": "विष्णुरुवाच ।"},
{"c": "5.10", "n": "10", "i": 21986, "v": "अवश्यं करणीयं मे भवतां हितमुत्तमम् । तस्मादुपायं वक्ष्यामि यथासौ न भविष्यति ।।"},
{"c": "5.10", "n": "11", "i": 21987, "v": "गच्छध्वं सर्षिगन्धर्वा यत्रासौ विश्वरूपधृक् । साम तस्य प्रयुञ्जध्वं तत एनं विजेष्यथ ।।"},
{"c": "5.10", "n": "12", "i": 21988, "v": "भविष्यति गतिर्देवाः शक्रस्य मम तेजसा । अदृश्यश्च प्रवेक्ष्यामि वज्रमस्यायुधोत्तमम् ।।"},
{"c": "5.10", "n": "13", "i": 21989, "v": "गच्छध्वमृषिभिः सार्धं गन्धर्वैश्च सुरोत्तमाः । वृत्रस्य सह शक्रेण संधिं कुरुत माचिरम् ।।"},
{"c": "5.10", "t": "शल्य उवाच ।"},
{"c": "5.10", "n": "14", "i": 21990, "v": "एवमुक्तास्तु देवेन ऋषयस्त्रिदशास्तथा । ययुः समेत्य सहिताः शक्रं कृत्वा पुरःसरम् ।।"},
{"c": "5.10", "n": "15", "i": 21991, "v": "समीपमेत्य च तदा सर्व एव महौजसः । तं तेजसा प्रज्वलितं प्रतपन्तं दिशो दश ।।"},
{"c": "5.10", "n": "16", "i": 21992, "v": "ग्रसन्तमिव लोकांस्त्रीन्सूर्याचन्द्रमसौ यथा । ददृशुस्तत्र ते वृत्रं शक्रेण सह देवताः ।।"},
{"c": "5.10", "n": "17", "i": 21993, "v": "ऋषयोऽथ ततोऽभ्येत्य वृत्रमूचुः प्रियं वचः । व्याप्तं जगदिदं सर्वं तेजसा तव दुर्जय ।।"},
{"c": "5.10", "n": "18", "i": 21994, "v": "न च शक्नोषि निर्जेतुं वासवं भूरिविक्रमम् । युध्यतोश्चापि वां कालो व्यतीतः सुमहानिह ।।"},
{"c": "5.10", "n": "19", "i": 21995, "v": "पीड्यन्ते च प्रजाः सर्वाः सदेवासुरमानवाः । सख्यं भवतु ते वृत्र शक्रेण सह नित्यदा । अवाप्स्यसि सुखं त्वं च शक्रलोकांश्च शाश्वतान् ।।"},
{"c": "5.10", "n": "20", "i": 21996, "v": "ऋषिवाक्यं निशम्याथ स वृत्रः सुमहाबलः । उवाच तांस्तदा सर्वान्प्रणम्य शिरसासुरः ।।"},
{"c": "5.10", "n": "21", "i": 21997, "v": "सर्वे यूयं महाभागा गन्धर्वाश्चैव सर्वशः । यद्ब्रूत तच्छ्रुतं सर्वं ममापि शृणुतानघाः ।।"},
{"c": "5.10", "n": "22", "i": 21998, "v": "संधिः कथं वै भविता मम शक्रस्य चोभयोः । तेजसोर्हि द्वयोर्देवाः सख्यं वै भविता कथम् ।।"},
{"c": "5.10", "t": "ऋषय ऊचुः ।"},
{"c": "5.10", "n": "23", "i": 21999, "v": "सकृत्सतां संगतं लिप्सितव्यं; ततः परं भविता भव्यमेव । नातिक्रमेत्सत्पुरुषेण संगतं; तस्मात्सतां संगतं लिप्सितव्यम् ।।"},
{"c": "5.10", "n": "24", "i": 22000, "v": "दृढं सतां संगतं चापि नित्यं; ब्रूयाच्चार्थं ह्यर्थकृच्छ्रेषु धीरः । महार्थवत्सत्पुरुषेण संगतं; तस्मात्सन्तं न जिघांसेत धीरः ।।"},
{"c": "5.10", "n": "25", "i": 22001, "v": "इन्द्रः सतां संमतश्च निवासश्च महात्मनाम् । सत्यवादी ह्यदीनश्च धर्मवित्सुविनिश्चितः ।।"},
{"c": "5.10", "n": "26", "i": 22002, "v": "तेन ते सह शक्रेण संधिर्भवतु शाश्वतः । एवं विश्वासमागच्छ मा ते भूद्बुद्धिरन्यथा ।।"},
{"c": "5.10", "t": "शल्य उवाच ।"},
{"c": "5.10", "n": "27", "i": 22003, "v": "महर्षिवचनं श्रुत्वा तानुवाच महाद्युतिः । अवश्यं भगवन्तो मे माननीयास्तपस्विनः ।।"},
{"c": "5.10", "n": "28", "i": 22004, "v": "ब्रवीमि यदहं देवास्तत्सर्वं क्रियतामिह । ततः सर्वं करिष्यामि यदूचुर्मां द्विजर्षभाः ।।"},
{"c": "5.10", "n": "29", "i": 22005, "v": "न शुष्केण न चार्द्रेण नाश्मना न च दारुणा । न शस्त्रेण न वज्रेण न दिवा न तथा निशि ।।"},
{"c": "5.10", "n": "30", "i": 22006, "v": "वध्यो भवेयं विप्रेन्द्राः शक्रस्य सह दैवतैः । एवं मे रोचते संधिः शक्रेण सह नित्यदा ।।"},
{"c": "5.10", "n": "31", "i": 22007, "v": "बाढमित्येव ऋषयस्तमूचुर्भरतर्षभ । एवं कृते तु संधाने वृत्रः प्रमुदितोऽभवत् ।।"},
{"c": "5.10", "n": "32", "i": 22008, "v": "यत्तः सदाभवच्चापि शक्रोऽमर्षसमन्वितः । वृत्रस्य वधसंयुक्तानुपायाननुचिन्तयन् । रन्ध्रान्वेषी समुद्विग्नः सदाभूद्बलवृत्रहा ।।"},
{"c": "5.10", "n": "33", "i": 22009, "v": "स कदाचित्समुद्रान्ते तमपश्यन्महासुरम् । संध्याकाल उपावृत्ते मुहूर्ते रम्यदारुणे ।।"},
{"c": "5.10", "n": "34", "i": 22010, "v": "ततः संचिन्त्य भगवान्वरदानं महात्मनः । संध्येयं वर्तते रौद्रा न रात्रिर्दिवसं न च । वृत्रश्चावश्यवध्योऽयं मम सर्वहरो रिपुः ।।"},
{"c": "5.10", "n": "35", "i": 22011, "v": "यदि वृत्रं न हन्म्यद्य वञ्चयित्वा महासुरम् । महाबलं महाकायं न मे श्रेयो भविष्यति ।।"},
{"c": "5.10", "n": "36", "i": 22012, "v": "एवं संचिन्तयन्नेव शक्रो विष्णुमनुस्मरन् । अथ फेनं तदापश्यत्समुद्रे पर्वतोपमम् ।।"},
{"c": "5.10", "n": "37", "i": 22013, "v": "नायं शुष्को न चार्द्रोऽयं न च शस्त्रमिदं तथा । एनं क्षेप्स्यामि वृत्रस्य क्षणादेव नशिष्यति ।।"},
{"c": "5.10", "n": "38", "i": 22014, "v": "सवज्रमथ फेनं तं क्षिप्रं वृत्रे निसृष्टवान् । प्रविश्य फेनं तं विष्णुरथ वृत्रं व्यनाशयत् ।।"},
{"c": "5.10", "n": "39", "i": 22015, "v": "निहते तु ततो वृत्रे दिशो वितिमिराभवन् । प्रववौ च शिवो वायुः प्रजाश्च जहृषुस्तदा ।।"},
{"c": "5.10", "n": "40", "i": 22016, "v": "ततो देवाः सगन्धर्वा यक्षराक्षसपन्नगाः । ऋषयश्च महेन्द्रं तमस्तुवन्विविधैः स्तवैः ।।"},
{"c": "5.10", "n": "41", "i": 22017, "v": "नमस्कृतः सर्वभूतैः सर्वभूतानि सान्त्वयन् । हतशत्रुः प्रहृष्टात्मा वासवः सह दैवतैः । विष्णुं त्रिभुवनश्रेष्ठं पूजयामास धर्मवित् ।।"},
{"c": "5.10", "n": "42", "i": 22018, "v": "ततो हते महावीर्ये वृत्रे देवभयंकरे । अनृतेनाभिभूतोऽभूच्छक्रः परमदुर्मनाः । त्रैशीर्षयाभिभूतश्च स पूर्वं ब्रह्महत्यया ।।"},
{"c": "5.10", "n": "43", "i": 22019, "v": "सोऽन्तमाश्रित्य लोकानां नष्टसंज्ञो विचेतनः । न प्राज्ञायत देवेन्द्रस्त्वभिभूतः स्वकल्मषैः । प्रतिच्छन्नो वसत्यप्सु चेष्टमान इवोरगः ।।"},
{"c": "5.10", "n": "44", "i": 22020, "v": "ततः प्रनष्टे देवेन्द्रे ब्रह्महत्याभयार्दिते । भूमिः प्रध्वस्तसंकाशा निर्वृक्षा शुष्ककानना । विच्छिन्नस्रोतसो नद्यः सरांस्यनुदकानि च ।।"},
{"c": "5.10", "n": "45", "i": 22021, "v": "संक्षोभश्चापि सत्त्वानामनावृष्टिकृतोऽभवत् । देवाश्चापि भृशं त्रस्तास्तथा सर्वे महर्षयः ।।"},
{"c": "5.10", "n": "46", "i": 22022, "v": "अराजकं जगत्सर्वमभिभूतमुपद्रवैः । ततो भीताभवन्देवाः को नो राजा भवेदिति ।।"},
{"c": "5.10", "n": "47", "i": 22023, "v": "दिवि देवर्षयश्चापि देवराजविनाकृताः । न च स्म कश्चिद्देवानां राज्याय कुरुते मनः ।।"},
{"c": "5.11", "t": "शल्य उवाच ।"},
{"c": "5.11", "n": "1", "i": 22024, "v": "ऋषयोऽथाब्रुवन्सर्वे देवाश्च त्रिदशेश्वराः । अयं वै नहुषः श्रीमान्देवराज्येऽभिषिच्यताम् । ते गत्वाथाब्रुवन्सर्वे राजा नो भव पार्थिव ।।"},
{"c": "5.11", "n": "2", "i": 22025, "v": "स तानुवाच नहुषो देवानृषिगणांस्तथा । पितृभिः सहितान्राजन्परीप्सन्हितमात्मनः ।।"},
{"c": "5.11", "n": "3", "i": 22026, "v": "दुर्बलोऽहं न मे शक्तिर्भवतां परिपालने । बलवाञ्जायते राजा बलं शक्रे हि नित्यदा ।।"},
{"c": "5.11", "n": "4", "i": 22027, "v": "तमब्रुवन्पुनः सर्वे देवाः सर्षिपुरोगमाः । अस्माकं तपसा युक्तः पाहि राज्यं त्रिविष्टपे ।।"},
{"c": "5.11", "n": "5", "i": 22028, "v": "परस्परभयं घोरमस्माकं हि न संशयः । अभिषिच्यस्व राजेन्द्र भव राजा त्रिविष्टपे ।।"},
{"c": "5.11", "n": "6", "i": 22029, "v": "देवदानवयक्षाणामृषीणां रक्षसां तथा । पितृगन्धर्वभूतानां चक्षुर्विषयवर्तिनाम् । तेज आदास्यसे पश्यन्बलवांश्च भविष्यसि ।।"},
{"c": "5.11", "n": "7", "i": 22030, "v": "धर्मं पुरस्कृत्य सदा सर्वलोकाधिपो भव । ब्रह्मर्षींश्चापि देवांश्च गोपायस्व त्रिविष्टपे ।।"},
{"c": "5.11", "n": "8", "i": 22031, "v": "सुदुर्लभं वरं लब्ध्वा प्राप्य राज्यं त्रिविष्टपे । धर्मात्मा सततं भूत्वा कामात्मा समपद्यत ।।"},
{"c": "5.11", "n": "9", "i": 22032, "v": "देवोद्यानेषु सर्वेषु नन्दनोपवनेषु च । कैलासे हिमवत्पृष्ठे मन्दरे श्वेतपर्वते । सह्ये महेन्द्रे मलये समुद्रेषु सरित्सु च ।।"},
{"c": "5.11", "n": "10", "i": 22033, "v": "अप्सरोभिः परिवृतो देवकन्यासमावृतः । नहुषो देवराजः सन्क्रीडन्बहुविधं तदा ।।"},
{"c": "5.11", "n": "11", "i": 22034, "v": "शृण्वन्दिव्या बहुविधाः कथाः श्रुतिमनोहराः । वादित्राणि च सर्वाणि गीतं च मधुरस्वरम् ।।"},
{"c": "5.11", "n": "12", "i": 22035, "v": "विश्वावसुर्नारदश्च गन्धर्वाप्सरसां गणाः । ऋतवः षट्च देवेन्द्रं मूर्तिमन्त उपस्थिताः । मारुतः सुरभिर्वाति मनोज्ञः सुखशीतलः ।।"},
{"c": "5.11", "n": "13", "i": 22036, "v": "एवं हि क्रीडतस्तस्य नहुषस्य महात्मनः । संप्राप्ता दर्शनं देवी शक्रस्य महिषी प्रिया ।।"},
{"c": "5.11", "n": "14", "i": 22037, "v": "स तां संदृश्य दुष्टात्मा प्राह सर्वान्सभासदः । इन्द्रस्य महिषी देवी कस्मान्मां नोपतिष्ठति ।।"},
{"c": "5.11", "n": "15", "i": 22038, "v": "अहमिन्द्रोऽस्मि देवानां लोकानां च तथेश्वरः । आगच्छतु शची मह्यं क्षिप्रमद्य निवेशनम् ।।"},
{"c": "5.11", "n": "16", "i": 22039, "v": "तच्छ्रुत्वा दुर्मना देवी बृहस्पतिमुवाच ह । रक्ष मां नहुषाद्ब्रह्मंस्तवास्मि शरणं गता ।।"},
{"c": "5.11", "n": "17", "i": 22040, "v": "सर्वलक्षणसंपन्नां ब्रह्मंस्त्वं मां प्रभाषसे । देवराजस्य दयितामत्यन्तसुखभागिनीम् ।।"},
{"c": "5.11", "n": "18", "i": 22041, "v": "अवैधव्येन संयुक्तामेकपत्नीं पतिव्रताम् । उक्तवानसि मां पूर्वमृतां तां कुरु वै गिरम् ।।"},
{"c": "5.11", "n": "19", "i": 22042, "v": "नोक्तपूर्वं च भगवन्मृषा ते किंचिदीश्वर । तस्मादेतद्भवेत्सत्यं त्वयोक्तं द्विजसत्तम ।।"},
{"c": "5.11", "n": "20", "i": 22043, "v": "बृहस्पतिरथोवाच इन्द्राणीं भयमोहिताम् । यदुक्तासि मया देवि सत्यं तद्भविता ध्रुवम् ।।"},
{"c": "5.11", "n": "21", "i": 22044, "v": "द्रक्ष्यसे देवराजानमिन्द्रं शीघ्रमिहागतम् । न भेतव्यं च नहुषात्सत्यमेतद्ब्रवीमि ते । समानयिष्ये शक्रेण नचिराद्भवतीमहम् ।।"},
{"c": "5.11", "n": "22", "i": 22045, "v": "अथ शुश्राव नहुष इन्द्राणीं शरणं गताम् । बृहस्पतेरङ्गिरसश्चुक्रोध स नृपस्तदा ।।"},
{"c": "5.12", "t": "शल्य उवाच ।"},
{"c": "5.12", "n": "1", "i": 22046, "v": "क्रुद्धं तु नहुषं ज्ञात्वा देवाः सर्षिपुरोगमाः । अब्रुवन्देवराजानं नहुषं घोरदर्शनम् ।।"},
{"c": "5.12", "n": "2", "i": 22047, "v": "देवराज जहि क्रोधं त्वयि क्रुद्धे जगद्विभो । त्रस्तं सासुरगन्धर्वं सकिंनरमहोरगम् ।।"},
{"c": "5.12", "n": "3", "i": 22048, "v": "जहि क्रोधमिमं साधो न क्रुध्यन्ति भवद्विधाः । परस्य पत्नी सा देवी प्रसीदस्व सुरेश्वर ।।"},
{"c": "5.12", "n": "4", "i": 22049, "v": "निवर्तय मनः पापात्परदाराभिमर्शनात् । देवराजोऽसि भद्रं ते प्रजा धर्मेण पालय ।।"},
{"c": "5.12", "n": "5", "i": 22050, "v": "एवमुक्तो न जग्राह तद्वचः काममोहितः । अथ देवानुवाचेदमिन्द्रं प्रति सुराधिपः ।।"},
{"c": "5.12", "n": "6", "i": 22051, "v": "अहल्या धर्षिता पूर्वमृषिपत्नी यशस्विनी । जीवतो भर्तुरिन्द्रेण स वः किं न निवारितः ।।"},
{"c": "5.12", "n": "7", "i": 22052, "v": "बहूनि च नृशंसानि कृतानीन्द्रेण वै पुरा । वैधर्म्याण्युपधाश्चैव स वः किं न निवारितः ।।"},
{"c": "5.12", "n": "8", "i": 22053, "v": "उपतिष्ठतु मां देवी एतदस्या हितं परम् । युष्माकं च सदा देवाः शिवमेवं भविष्यति ।।"},
{"c": "5.12", "t": "देवा ऊचुः ।"},
{"c": "5.12", "n": "9", "i": 22054, "v": "इन्द्राणीमानयिष्यामो यथेच्छसि दिवस्पते । जहि क्रोधमिमं वीर प्रीतो भव सुरेश्वर ।।"},
{"c": "5.12", "t": "शल्य उवाच ।"},
{"c": "5.12", "n": "10", "i": 22055, "v": "इत्युक्त्वा ते तदा देवा ऋषिभिः सह भारत । जग्मुर्बृहस्पतिं वक्तुमिन्द्राणीं चाशुभं वचः ।।"},
{"c": "5.12", "n": "11", "i": 22056, "v": "जानीमः शरणं प्राप्तमिन्द्राणीं तव वेश्मनि । दत्ताभयां च विप्रेन्द्र त्वया देवर्षिसत्तम ।।"},
{"c": "5.12", "n": "12", "i": 22057, "v": "ते त्वां देवाः सगन्धर्वा ऋषयश्च महाद्युते । प्रसादयन्ति चेन्द्राणी नहुषाय प्रदीयताम् ।।"},
{"c": "5.12", "n": "13", "i": 22058, "v": "इन्द्राद्विशिष्टो नहुषो देवराजो महाद्युतिः । वृणोत्वियं वरारोहा भर्तृत्वे वरवर्णिनी ।।"},
{"c": "5.12", "n": "14", "i": 22059, "v": "एवमुक्ते तु सा देवी बाष्पमुत्सृज्य सस्वरम् । उवाच रुदती दीना बृहस्पतिमिदं वचः ।।"},
{"c": "5.12", "n": "15", "i": 22060, "v": "नाहमिच्छामि नहुषं पतिमन्वास्य तं प्रभुम् । शरणागतास्मि ते ब्रह्मंस्त्राहि मां महतो भयात् ।।"},
{"c": "5.12", "t": "बृहस्पतिरुवाच ।"},
{"c": "5.12", "n": "16", "i": 22061, "v": "शरणागतां न त्यजेयमिन्द्राणि मम निश्चितम् । धर्मज्ञां धर्मशीलां च न त्यजे त्वामनिन्दिते ।।"},
{"c": "5.12", "n": "17", "i": 22062, "v": "नाकार्यं कर्तुमिच्छामि ब्राह्मणः सन्विशेषतः । श्रुतधर्मा सत्यशीलो जानन्धर्मानुशासनम् ।।"},
{"c": "5.12", "n": "18", "i": 22063, "v": "नाहमेतत्करिष्यामि गच्छध्वं वै सुरोत्तमाः । अस्मिंश्चार्थे पुरा गीतं ब्रह्मणा श्रूयतामिदम् ।।"},
{"c": "5.12", "n": "19", "i": 22064, "v": "न तस्य बीजं रोहति बीजकाले; न चास्य वर्षं वर्षति वर्षकाले । भीतं प्रपन्नं प्रददाति शत्रवे; न सोऽन्तरं लभते त्राणमिच्छन् ।।"},
{"c": "5.12", "n": "20", "i": 22065, "v": "मोघमन्नं विन्दति चाप्यचेताः; स्वर्गाल्लोकाद्भ्रश्यति नष्टचेष्टः । भीतं प्रपन्नं प्रददाति यो वै; न तस्य हव्यं प्रतिगृह्णन्ति देवाः ।।"},
{"c": "5.12", "n": "21", "i": 22066, "v": "प्रमीयते चास्य प्रजा ह्यकाले; सदा विवासं पितरोऽस्य कुर्वते । भीतं प्रपन्नं प्रददाति शत्रवे; सेन्द्रा देवाः प्रहरन्त्यस्य वज्रम् ।।"},
{"c": "5.12", "n": "22", "i": 22067, "v": "एतदेवं विजानन्वै न दास्यामि शचीमिमाम् । इन्द्राणीं विश्रुतां लोके शक्रस्य महिषीं प्रियाम् ।।"},
{"c": "5.12", "n": "23", "i": 22068, "v": "अस्या हितं भवेद्यच्च मम चापि हितं भवेत् । क्रियतां तत्सुरश्रेष्ठा न हि दास्याम्यहं शचीम् ।।"},
{"c": "5.12", "t": "शल्य उवाच ।"},
{"c": "5.12", "n": "24", "i": 22069, "v": "अथ देवास्तमेवाहुर्गुरुमङ्गिरसां वरम् । कथं सुनीतं तु भवेन्मन्त्रयस्व बृहस्पते ।।"},
{"c": "5.12", "t": "बृहस्पतिरुवाच ।"},
{"c": "5.12", "n": "25", "i": 22070, "v": "नहुषं याचतां देवी किंचित्कालान्तरं शुभा । इन्द्राणीहितमेतद्धि तथास्माकं भविष्यति ।।"},
{"c": "5.12", "n": "26", "i": 22071, "v": "बहुविघ्नकरः कालः कालः कालं नयिष्यति । दर्पितो बलवांश्चापि नहुषो वरसंश्रयात् ।।"},
{"c": "5.12", "t": "शल्य उवाच ।"},
{"c": "5.12", "n": "27", "i": 22072, "v": "ततस्तेन तथोक्ते तु प्रीता देवास्तमब्रुवन् । ब्रह्मन्साध्विदमुक्तं ते हितं सर्वदिवौकसाम् । एवमेतद्द्विजश्रेष्ठ देवी चेयं प्रसाद्यताम् ।।"},
{"c": "5.12", "n": "28", "i": 22073, "v": "ततः समस्ता इन्द्राणीं देवाः साग्निपुरोगमाः । ऊचुर्वचनमव्यग्रा लोकानां हितकाम्यया ।।"},
{"c": "5.12", "n": "29", "i": 22074, "v": "त्वया जगदिदं सर्वं धृतं स्थावरजङ्गमम् । एकपत्न्यसि सत्या च गच्छस्व नहुषं प्रति ।।"},
{"c": "5.12", "n": "30", "i": 22075, "v": "क्षिप्रं त्वामभिकामश्च विनशिष्यति पार्थिवः । नहुषो देवि शक्रश्च सुरैश्वर्यमवाप्स्यति ।।"},
{"c": "5.12", "n": "31", "i": 22076, "v": "एवं विनिश्चयं कृत्वा इन्द्राणी कार्यसिद्धये । अभ्यगच्छत सव्रीडा नहुषं घोरदर्शनम् ।।"},
{"c": "5.12", "n": "32", "i": 22077, "v": "दृष्ट्वा तां नहुषश्चापि वयोरूपसमन्विताम् । समहृष्यत दुष्टात्मा कामोपहतचेतनः ।।"},
{"c": "5.13", "t": "शल्य उवाच ।"},
{"c": "5.13", "n": "1", "i": 22078, "v": "अथ तामब्रवीद्दृष्ट्वा नहुषो देवराट्तदा । त्रयाणामपि लोकानामहमिन्द्रः शुचिस्मिते । भजस्व मां वरारोहे पतित्वे वरवर्णिनि ।।"},
{"c": "5.13", "n": "2", "i": 22079, "v": "एवमुक्ता तु सा देवी नहुषेण पतिव्रता । प्रावेपत भयोद्विग्ना प्रवाते कदली यथा ।।"},
{"c": "5.13", "n": "3", "i": 22080, "v": "नमस्य सा तु ब्रह्माणं कृत्वा शिरसि चाञ्जलिम् । देवराजमथोवाच नहुषं घोरदर्शनम् ।।"},
{"c": "5.13", "n": "4", "i": 22081, "v": "कालमिच्छाम्यहं लब्धुं किंचित्त्वत्तः सुरेश्वर । न हि विज्ञायते शक्रः प्राप्तः किं वा क्व वा गतः ।।"},
{"c": "5.13", "n": "5", "i": 22082, "v": "तत्त्वमेतत्तु विज्ञाय यदि न ज्ञायते प्रभो । ततोऽहं त्वामुपस्थास्ये सत्यमेतद्ब्रवीमि ते । एवमुक्तः स इन्द्राण्या नहुषः प्रीतिमानभूत् ।।"},
{"c": "5.13", "t": "नहुष उवाच ।"},
{"c": "5.13", "n": "6", "i": 22083, "v": "एवं भवतु सुश्रोणि यथा मामभिभाषसे । ज्ञात्वा चागमनं कार्यं सत्यमेतदनुस्मरेः ।।"},
{"c": "5.13", "t": "शल्य उवाच ।"},
{"c": "5.13", "n": "7", "i": 22084, "v": "नहुषेण विसृष्टा च निश्चक्राम ततः शुभा । बृहस्पतिनिकेतं सा जगाम च तपस्विनी ।।"},
{"c": "5.13", "n": "8", "i": 22085, "v": "तस्याः संश्रुत्य च वचो देवाः साग्निपुरोगमाः । मन्त्रयामासुरेकाग्राः शक्रार्थं राजसत्तम ।।"},
{"c": "5.13", "n": "9", "i": 22086, "v": "देवदेवेन संगम्य विष्णुना प्रभविष्णुना । ऊचुश्चैनं समुद्विग्ना वाक्यं वाक्यविशारदाः ।।"},
{"c": "5.13", "n": "10", "i": 22087, "v": "ब्रह्महत्याभिभूतो वै शक्रः सुरगणेश्वरः । गतिश्च नस्त्वं देवेश पूर्वजो जगतः प्रभुः । रक्षार्थं सर्वभूतानां विष्णुत्वमुपजग्मिवान् ।।"},
{"c": "5.13", "n": "11", "i": 22088, "v": "त्वद्वीर्यान्निहते वृत्रे वासवो ब्रह्महत्यया । वृतः सुरगणश्रेष्ठ मोक्षं तस्य विनिर्दिश ।।"},
{"c": "5.13", "n": "12", "i": 22089, "v": "तेषां तद्वचनं श्रुत्वा देवानां विष्णुरब्रवीत् । मामेव यजतां शक्रः पावयिष्यामि वज्रिणम् ।।"},
{"c": "5.13", "n": "13", "i": 22090, "v": "पुण्येन हयमेधेन मामिष्ट्वा पाकशासनः । पुनरेष्यति देवानामिन्द्रत्वमकुतोभयः ।।"},
{"c": "5.13", "n": "14", "i": 22091, "v": "स्वकर्मभिश्च नहुषो नाशं यास्यति दुर्मतिः । कंचित्कालमिमं देवा मर्षयध्वमतन्द्रिताः ।।"},
{"c": "5.13", "n": "15", "i": 22092, "v": "श्रुत्वा विष्णोः शुभां सत्यां तां वाणीममृतोपमाम् । ततः सर्वे सुरगणाः सोपाध्यायाः सहर्षिभिः । यत्र शक्रो भयोद्विग्नस्तं देशमुपचक्रमुः ।।"},
{"c": "5.13", "n": "16", "i": 22093, "v": "तत्राश्वमेधः सुमहान्महेन्द्रस्य महात्मनः । ववृते पावनार्थं वै ब्रह्महत्यापहो नृप ।।"},
{"c": "5.13", "n": "17", "i": 22094, "v": "विभज्य ब्रह्महत्यां तु वृक्षेषु च नदीषु च । पर्वतेषु पृथिव्यां च स्त्रीषु चैव युधिष्ठिर ।।"},
{"c": "5.13", "n": "18", "i": 22095, "v": "संविभज्य च भूतेषु विसृज्य च सुरेश्वरः । विज्वरः पूतपाप्मा च वासवोऽभवदात्मवान् ।।"},
{"c": "5.13", "n": "19", "i": 22096, "v": "अकम्प्यं नहुषं स्थानाद्दृष्ट्वा च बलसूदनः । तेजोघ्नं सर्वभूतानां वरदानाच्च दुःसहम् ।।"},
{"c": "5.13", "n": "20", "i": 22097, "v": "ततः शचीपतिर्वीरः पुनरेव व्यनश्यत । अदृश्यः सर्वभूतानां कालाकाङ्क्षी चचार ह ।।"},
{"c": "5.13", "n": "21", "i": 22098, "v": "प्रनष्टे तु ततः शक्रे शची शोकसमन्विता । हा शक्रेति तदा देवी विललाप सुदुःखिता ।।"},
{"c": "5.13", "n": "22", "i": 22099, "v": "यदि दत्तं यदि हुतं गुरवस्तोषिता यदि । एकभर्तृत्वमेवास्तु सत्यं यद्यस्ति वा मयि ।।"},
{"c": "5.13", "n": "23", "i": 22100, "v": "पुण्यां चेमामहं दिव्यां प्रवृत्तामुत्तरायणे । देवीं रात्रिं नमस्यामि सिध्यतां मे मनोरथः ।।"},
{"c": "5.13", "n": "24", "i": 22101, "v": "प्रयता च निशां देवीमुपातिष्ठत तत्र सा । पतिव्रतात्वात्सत्येन सोपश्रुतिमथाकरोत् ।।"},
{"c": "5.13", "n": "25", "i": 22102, "v": "यत्रास्ते देवराजोऽसौ तं देशं दर्शयस्व मे । इत्याहोपश्रुतिं देवी सत्यं सत्येन दृश्यताम् ।।"},
{"c": "5.14", "t": "शल्य उवाच ।"},
{"c": "5.14", "n": "1", "i": 22103, "v": "अथैनां रुपिणीं साध्वीमुपातिष्ठदुपश्रुतिः । तां वयोरूपसंपन्नां दृष्ट्वा देवीमुपस्थिताम् ।।"},
{"c": "5.14", "n": "2", "i": 22104, "v": "इन्द्राणी संप्रहृष्टा सा संपूज्यैनामपृच्छत । इच्छामि त्वामहं ज्ञातुं का त्वं ब्रूहि वरानने ।।"},
{"c": "5.14", "t": "उपश्रुतिरुवाच ।"},
{"c": "5.14", "n": "3", "i": 22105, "v": "उपश्रुतिरहं देवि तवान्तिकमुपागता । दर्शनं चैव संप्राप्ता तव सत्येन तोषिता ।।"},
{"c": "5.14", "n": "4", "i": 22106, "v": "पतिव्रतासि युक्ता च यमेन नियमेन च । दर्शयिष्यामि ते शक्रं देवं वृत्रनिषूदनम् । क्षिप्रमन्वेहि भद्रं ते द्रक्ष्यसे सुरसत्तमम् ।।"},
{"c": "5.14", "t": "शल्य उवाच ।"},
{"c": "5.14", "n": "5", "i": 22107, "v": "ततस्तां प्रस्थितां देवीमिन्द्राणी सा समन्वगात् । देवारण्यान्यतिक्रम्य पर्वतांश्च बहूंस्ततः । हिमवन्तमतिक्रम्य उत्तरं पार्श्वमागमत् ।।"},
{"c": "5.14", "n": "6", "i": 22108, "v": "समुद्रं च समासाद्य बहुयोजनविस्तृतम् । आससाद महाद्वीपं नानाद्रुमलतावृतम् ।।"},
{"c": "5.14", "n": "7", "i": 22109, "v": "तत्रापश्यत्सरो दिव्यं नानाशकुनिभिर्वृतम् । शतयोजनविस्तीर्णं तावदेवायतं शुभम् ।।"},
{"c": "5.14", "n": "8", "i": 22110, "v": "तत्र दिव्यानि पद्मानि पञ्चवर्णानि भारत । षट्पदैरुपगीतानि प्रफुल्लानि सहस्रशः ।।"},
{"c": "5.14", "n": "9", "i": 22111, "v": "पद्मस्य भित्त्वा नालं च विवेश सहिता तया । बिसतन्तुप्रविष्टं च तत्रापश्यच्छतक्रतुम् ।।"},
{"c": "5.14", "n": "10", "i": 22112, "v": "तं दृष्ट्वा च सुसूक्ष्मेण रूपेणावस्थितं प्रभुम् । सूक्ष्मरूपधरा देवी बभूवोपश्रुतिश्च सा ।।"},
{"c": "5.14", "n": "11", "i": 22113, "v": "इन्द्रं तुष्टाव चेन्द्राणी विश्रुतैः पूर्वकर्मभिः । स्तूयमानस्ततो देवः शचीमाह पुरंदरः ।।"},
{"c": "5.14", "n": "12", "i": 22114, "v": "किमर्थमसि संप्राप्ता विज्ञातश्च कथं त्वहम् । ततः सा कथयामास नहुषस्य विचेष्टितम् ।।"},
{"c": "5.14", "n": "13", "i": 22115, "v": "इन्द्रत्वं त्रिषु लोकेषु प्राप्य वीर्यमदान्वितः । दर्पाविष्टश्च दुष्टात्मा मामुवाच शतक्रतो । उपतिष्ठ मामिति क्रूरः कालं च कृतवान्मम ।।"},
{"c": "5.14", "n": "14", "i": 22116, "v": "यदि न त्रास्यसि विभो करिष्यति स मां वशे । एतेन चाहं संतप्ता प्राप्ता शक्र तवान्तिकम् । जहि रौद्रं महाबाहो नहुषं पापनिश्चयम् ।।"},
{"c": "5.14", "n": "15", "i": 22117, "v": "प्रकाशयस्व चात्मानं दैत्यदानवसूदन । तेजः समाप्नुहि विभो देवराज्यं प्रशाधि च ।।"},
{"c": "5.15", "t": "शल्य उवाच ।"},
{"c": "5.15", "n": "1", "i": 22118, "v": "एवमुक्तः स भगवाञ्शच्या पुनरथाब्रवीत् । विक्रमस्य न कालोऽयं नहुषो बलवत्तरः ।।"},
{"c": "5.15", "n": "2", "i": 22119, "v": "विवर्धितश्च ऋषिभिर्हव्यैः कव्यैश्च भामिनि । नीतिमत्र विधास्यामि देवि तां कर्तुमर्हसि ।।"},
{"c": "5.15", "n": "3", "i": 22120, "v": "गुह्यं चैतत्त्वया कार्यं नाख्यातव्यं शुभे क्वचित् । गत्वा नहुषमेकान्ते ब्रवीहि तनुमध्यमे ।।"},
{"c": "5.15", "n": "4", "i": 22121, "v": "ऋषियानेन दिव्येन मामुपैहि जगत्पते । एवं तव वशे प्रीता भविष्यामीति तं वद ।।"},
{"c": "5.15", "n": "5", "i": 22122, "v": "इत्युक्ता देवराजेन पत्नी सा कमलेक्षणा । एवमस्त्वित्यथोक्त्वा तु जगाम नहुषं प्रति ।।"},
{"c": "5.15", "n": "6", "i": 22123, "v": "नहुषस्तां ततो दृष्ट्वा विस्मितो वाक्यमब्रवीत् । स्वागतं ते वरारोहे किं करोमि शुचिस्मिते ।।"},
{"c": "5.15", "n": "7", "i": 22124, "v": "भक्तं मां भज कल्याणि किमिच्छसि मनस्विनि । तव कल्याणि यत्कार्यं तत्करिष्ये सुमध्यमे ।।"},
{"c": "5.15", "n": "8", "i": 22125, "v": "न च व्रीडा त्वया कार्या सुश्रोणि मयि विश्वस । सत्येन वै शपे देवि कर्तास्मि वचनं तव ।।"},
{"c": "5.15", "t": "इन्द्राण्युवाच ।"},
{"c": "5.15", "n": "9", "i": 22126, "v": "यो मे त्वया कृतः कालस्तमाकाङ्क्षे जगत्पते । ततस्त्वमेव भर्ता मे भविष्यसि सुराधिप ।।"},
{"c": "5.15", "n": "10", "i": 22127, "v": "कार्यं च हृदि मे यत्तद्देवराजावधारय । वक्ष्यामि यदि मे राजन्प्रियमेतत्करिष्यसि । वाक्यं प्रणयसंयुक्तं ततः स्यां वशगा तव ।।"},
{"c": "5.15", "n": "11", "i": 22128, "v": "इन्द्रस्य वाजिनो वाहा हस्तिनोऽथ रथास्तथा । इच्छाम्यहमिहापूर्वं वाहनं ते सुराधिप । यन्न विष्णोर्न रुद्रस्य नासुराणां न रक्षसाम् ।।"},
{"c": "5.15", "n": "12", "i": 22129, "v": "वहन्तु त्वां महाराज ऋषयः संगता विभो । सर्वे शिबिकया राजन्नेतद्धि मम रोचते ।।"},
{"c": "5.15", "n": "13", "i": 22130, "v": "नासुरेषु न देवेषु तुल्यो भवितुमर्हसि । सर्वेषां तेज आदत्स्व स्वेन वीर्येण दर्शनात् । न ते प्रमुखतः स्थातुं कश्चिदिच्छति वीर्यवान् ।।"},
{"c": "5.15", "t": "शल्य उवाच ।"},
{"c": "5.15", "n": "14", "i": 22131, "v": "एवमुक्तस्तु नहुषः प्राहृष्यत तदा किल । उवाच वचनं चापि सुरेन्द्रस्तामनिन्दिताम् ।।"},
{"c": "5.15", "n": "15", "i": 22132, "v": "अपूर्वं वाहनमिदं त्वयोक्तं वरवर्णिनि । दृढं मे रुचितं देवि त्वद्वशोऽस्मि वरानने ।।"},
{"c": "5.15", "n": "16", "i": 22133, "v": "न ह्यल्पवीर्यो भवति यो वाहान्कुरुते मुनीन् । अहं तपस्वी बलवान्भूतभव्यभवत्प्रभुः ।।"},
{"c": "5.15", "n": "17", "i": 22134, "v": "मयि क्रुद्धे जगन्न स्यान्मयि सर्वं प्रतिष्ठितम् । देवदानवगन्धर्वाः किंनरोरगराक्षसाः ।।"},
{"c": "5.15", "n": "18", "i": 22135, "v": "न मे क्रुद्धस्य पर्याप्ताः सर्वे लोकाः शुचिस्मिते । चक्षुषा यं प्रपश्यामि तस्य तेजो हराम्यहम् ।।"},
{"c": "5.15", "n": "19", "i": 22136, "v": "तस्मात्ते वचनं देवि करिष्यामि न संशयः । सप्तर्षयो मां वक्ष्यन्ति सर्वे ब्रह्मर्षयस्तथा । पश्य माहात्म्यमस्माकमृद्धिं च वरवर्णिनि ।।"},
{"c": "5.15", "n": "20", "i": 22137, "v": "एवमुक्त्वा तु तां देवीं विसृज्य च वराननाम् । विमाने योजयित्वा स ऋषीन्नियममास्थितान् ।।"},
{"c": "5.15", "n": "21", "i": 22138, "v": "अब्रह्मण्यो बलोपेतो मत्तो वरमदेन च । कामवृत्तः स दुष्टात्मा वाहयामास तानृषीन् ।।"},
{"c": "5.15", "n": "22", "i": 22139, "v": "नहुषेण विसृष्टा च बृहस्पतिमुवाच सा । समयोऽल्पावशेषो मे नहुषेणेह यः कृतः । शक्रं मृगय शीघ्रं त्वं भक्तायाः कुरु मे दयाम् ।।"},
{"c": "5.15", "n": "23", "i": 22140, "v": "बाढमित्येव भगवान्बृहस्पतिरुवाच ताम् । न भेतव्यं त्वया देवि नहुषाद्दुष्टचेतसः ।।"},
{"c": "5.15", "n": "24", "i": 22141, "v": "न ह्येष स्थास्यति चिरं गत एष नराधमः । अधर्मज्ञो महर्षीणां वाहनाच्च हतः शुभे ।।"},
{"c": "5.15", "n": "25", "i": 22142, "v": "इष्टिं चाहं करिष्यामि विनाशायास्य दुर्मतेः । शक्रं चाधिगमिष्यामि मा भैस्त्वं भद्रमस्तु ते ।।"},
{"c": "5.15", "n": "26", "i": 22143, "v": "ततः प्रज्वाल्य विधिवज्जुहाव परमं हविः । बृहस्पतिर्महातेजा देवराजोपलब्धये ।।"},
{"c": "5.15", "n": "27", "i": 22144, "v": "तस्माच्च भगवान्देवः स्वयमेव हुताशनः । स्त्रीवेषमद्भुतं कृत्वा सहसान्तरधीयत ।।"},
{"c": "5.15", "n": "28", "i": 22145, "v": "स दिशः प्रदिशश्चैव पर्वतांश्च वनानि च । पृथिवीं चान्तरिक्षं च विचीयातिमनोगतिः । निमेषान्तरमात्रेण बृहस्पतिमुपागमत् ।।"},
{"c": "5.15", "t": "अग्निरुवाच ।"},
{"c": "5.15", "n": "29", "i": 22146, "v": "बृहस्पते न पश्यामि देवराजमहं क्वचित् । आपः शेषाः सदा चापः प्रवेष्टुं नोत्सहाम्यहम् । न मे तत्र गतिर्ब्रह्मन्किमन्यत्करवाणि ते ।।"},
{"c": "5.15", "t": "शल्य उवाच ।"},
{"c": "5.15", "n": "30", "i": 22147, "v": "तमब्रवीद्देवगुरुरपो विश महाद्युते ।।"},
{"c": "5.15", "t": "अग्निरुवाच ।"},
{"c": "5.15", "n": "31", "i": 22148, "v": "नापः प्रवेष्टुं शक्ष्यामि क्षयो मेऽत्र भविष्यति । शरणं त्वां प्रपन्नोऽस्मि स्वस्ति तेऽस्तु महाद्युते ।।"},
{"c": "5.15", "n": "32", "i": 22149, "v": "अद्भ्योऽग्निर्ब्रह्मतः क्षत्रमश्मनो लोहमुत्थितम् । तेषां सर्वत्रगं तेजः स्वासु योनिषु शाम्यति ।।"},
{"c": "5.16", "t": "बृहस्पतिरुवाच ।"},
{"c": "5.16", "n": "1", "i": 22150, "v": "त्वमग्ने सर्वदेवानां मुखं त्वमसि हव्यवाट् । त्वमन्तः सर्वभूतानां गूढश्चरसि साक्षिवत् ।।"},
{"c": "5.16", "n": "2", "i": 22151, "v": "त्वामाहुरेकं कवयस्त्वामाहुस्त्रिविधं पुनः । त्वया त्यक्तं जगच्चेदं सद्यो नश्येद्धुताशन ।।"},
{"c": "5.16", "n": "3", "i": 22152, "v": "कृत्वा तुभ्यं नमो विप्राः स्वकर्मविजितां गतिम् । गच्छन्ति सह पत्नीभिः सुतैरपि च शाश्वतीम् ।।"},
{"c": "5.16", "n": "4", "i": 22153, "v": "त्वमेवाग्ने हव्यवाहस्त्वमेव परमं हविः । यजन्ति सत्रैस्त्वामेव यज्ञैश्च परमाध्वरे ।।"},
{"c": "5.16", "n": "5", "i": 22154, "v": "सृष्ट्वा लोकांस्त्रीनिमान्हव्यवाह; प्राप्ते काले पचसि पुनः समिद्धः । सर्वस्यास्य भुवनस्य प्रसूति;स्त्वमेवाग्ने भवसि पुनः प्रतिष्ठा ।।"},
{"c": "5.16", "n": "6", "i": 22155, "v": "त्वामग्ने जलदानाहुर्विद्युतश्च त्वमेव हि । दहन्ति सर्वभूतानि त्वत्तो निष्क्रम्य हायनाः ।।"},
{"c": "5.16", "n": "7", "i": 22156, "v": "त्वय्यापो निहिताः सर्वास्त्वयि सर्वमिदं जगत् । न तेऽस्त्यविदितं किंचित्त्रिषु लोकेषु पावक ।।"},
{"c": "5.16", "n": "8", "i": 22157, "v": "स्वयोनिं भजते सर्वो विशस्वापोऽविशङ्कितः । अहं त्वां वर्धयिष्यामि ब्राह्मैर्मन्त्रैः सनातनैः ।।"},
{"c": "5.16", "t": "शल्य उवाच ।"},
{"c": "5.16", "n": "9", "i": 22158, "v": "एवं स्तुतो हव्यवाहो भगवान्कविरुत्तमः । बृहस्पतिमथोवाच प्रीतिमान्वाक्यमुत्तमम् । दर्शयिष्यामि ते शक्रं सत्यमेतद्ब्रवीमि ते ।।"},
{"c": "5.16", "n": "10", "i": 22159, "v": "प्रविश्यापस्ततो वह्निः ससमुद्राः सपल्वलाः । आजगाम सरस्तच्च गूढो यत्र शतक्रतुः ।।"},
{"c": "5.16", "n": "11", "i": 22160, "v": "अथ तत्रापि पद्मानि विचिन्वन्भरतर्षभ । अन्वपश्यत्स देवेन्द्रं बिसमध्यगतं स्थितम् ।।"},
{"c": "5.16", "n": "12", "i": 22161, "v": "आगत्य च ततस्तूर्णं तमाचष्ट बृहस्पतेः । अणुमात्रेण वपुषा पद्मतन्त्वाश्रितं प्रभुम् ।।"},
{"c": "5.16", "n": "13", "i": 22162, "v": "गत्वा देवर्षिगन्धर्वैः सहितोऽथ बृहस्पतिः । पुराणैः कर्मभिर्देवं तुष्टाव बलसूदनम् ।।"},
{"c": "5.16", "n": "14", "i": 22163, "v": "महासुरो हतः शक्र नमुचिर्दारुणस्त्वया । शम्बरश्च बलश्चैव तथोभौ घोरविक्रमौ ।।"},
{"c": "5.16", "n": "15", "i": 22164, "v": "शतक्रतो विवर्धस्व सर्वाञ्शत्रून्निषूदय । उत्तिष्ठ वज्रिन्संपश्य देवर्षींश्च समागतान् ।।"},
{"c": "5.16", "n": "16", "i": 22165, "v": "महेन्द्र दानवान्हत्वा लोकास्त्रातास्त्वया विभो । अपां फेनं समासाद्य विष्णुतेजोपबृंहितम् । त्वया वृत्रो हतः पूर्वं देवराज जगत्पते ।।"},
{"c": "5.16", "n": "17", "i": 22166, "v": "त्वं सर्वभूतेषु वरेण्य ईड्य;स्त्वया समं विद्यते नेह भूतम् । त्वया धार्यन्ते सर्वभूतानि शक्र; त्वं देवानां महिमानं चकर्थ ।।"},
{"c": "5.16", "n": "18", "i": 22167, "v": "पाहि देवान्सलोकांश्च महेन्द्र बलमाप्नुहि । एवं संस्तूयमानश्च सोऽवर्धत शनैः शनैः ।।"},
{"c": "5.16", "n": "19", "i": 22168, "v": "स्वं चैव वपुरास्थाय बभूव स बलान्वितः । अब्रवीच्च गुरुं देवो बृहस्पतिमुपस्थितम् ।।"},
{"c": "5.16", "n": "20", "i": 22169, "v": "किं कार्यमवशिष्टं वो हतस्त्वाष्ट्रो महासुरः । वृत्रश्च सुमहाकायो ग्रस्तुं लोकानियेष यः ।।"},
{"c": "5.16", "t": "बृहस्पतिरुवाच ।"},
{"c": "5.16", "n": "21", "i": 22170, "v": "मानुषो नहुषो राजा देवर्षिगणतेजसा । देवराज्यमनुप्राप्तः सर्वान्नो बाधते भृशम् ।।"},
{"c": "5.16", "t": "इन्द्र उवाच ।"},
{"c": "5.16", "n": "22", "i": 22171, "v": "कथं नु नहुषो राज्यं देवानां प्राप दुर्लभम् । तपसा केन वा युक्तः किंवीर्यो वा बृहस्पते ।।"},
{"c": "5.16", "t": "बृहस्पतिरुवाच ।"},
{"c": "5.16", "n": "23", "i": 22172, "v": "देवा भीताः शक्रमकामयन्त; त्वया त्यक्तं महदैन्द्रं पदं तत् । तदा देवाः पितरोऽथर्षयश्च; गन्धर्वसंघाश्च समेत्य सर्वे ।।"},
{"c": "5.16", "n": "24", "i": 22173, "v": "गत्वाब्रुवन्नहुषं शक्र तत्र; त्वं नो राजा भव भुवनस्य गोप्ता । तानब्रवीन्नहुषो नास्मि शक्त; आप्यायध्वं तपसा तेजसा च ।।"},
{"c": "5.16", "n": "25", "i": 22174, "v": "एवमुक्तैर्वर्धितश्चापि देवै; राजाभवन्नहुषो घोरवीर्यः । त्रैलोक्ये च प्राप्य राज्यं तपस्विनः; कृत्वा वाहान्याति लोकान्दुरात्मा ।।"},
{"c": "5.16", "n": "26", "i": 22175, "v": "तेजोहरं दृष्टिविषं सुघोरं; मा त्वं पश्येर्नहुषं वै कदाचित् । देवाश्च सर्वे नहुषं भयार्ता; न पश्यन्तो गूढरूपाश्चरन्ति ।।"},
{"c": "5.16", "t": "शल्य उवाच ।"},
{"c": "5.16", "n": "27", "i": 22176, "v": "एवं वदत्यङ्गिरसां वरिष्ठे; बृहस्पतौ लोकपालः कुबेरः । वैवस्वतश्चैव यमः पुराणो; देवश्च सोमो वरुणश्चाजगाम ।।"},
{"c": "5.16", "n": "28", "i": 22177, "v": "ते वै समागम्य महेन्द्रमूचु;र्दिष्ट्या त्वाष्ट्रो निहतश्चैव वृत्रः । दिष्ट्या च त्वां कुशलिनमक्षतं च; पश्यामो वै निहतारिं च शक्र ।।"},
{"c": "5.16", "n": "29", "i": 22178, "v": "स तान्यथावत्प्रतिभाष्य शक्रः; संचोदयन्नहुषस्यान्तरेण । राजा देवानां नहुषो घोररूप;स्तत्र साह्यं दीयतां मे भवद्भिः ।।"},
{"c": "5.16", "n": "30", "i": 22179, "v": "ते चाब्रुवन्नहुषो घोररूपो; दृष्टीविषस्तस्य बिभीम देव । त्वं चेद्राजन्नहुषं पराजये;स्तद्वै वयं भागमर्हाम शक्र ।।"},
{"c": "5.16", "n": "31", "i": 22180, "v": "इन्द्रोऽब्रवीद्भवतु भवानपां पति;र्यमः कुबेरश्च महाभिषेकम् । संप्राप्नुवन्त्वद्य सहैव तेन; रिपुं जयामो नहुषं घोरदृष्टिम् ।।"},
{"c": "5.16", "n": "32", "i": 22181, "v": "ततः शक्रं ज्वलनोऽप्याह भागं; प्रयच्छ मह्यं तव साह्यं करिष्ये । तमाह शक्रो भविताग्ने तवापि; ऐन्द्राग्नो वै भाग एको महाक्रतौ ।।"},
{"c": "5.16", "n": "33", "i": 22182, "v": "एवं संचिन्त्य भगवान्महेन्द्रः पाकशासनः । कुबेरं सर्वयक्षाणां धनानां च प्रभुं तथा ।।"},
{"c": "5.16", "n": "34", "i": 22183, "v": "वैवस्वतं पितॄणां च वरुणं चाप्यपां तथा । आधिपत्यं ददौ शक्रः सत्कृत्य वरदस्तदा ।।"},
{"c": "5.17", "t": "शल्य उवाच ।"},
{"c": "5.17", "n": "1", "i": 22184, "v": "अथ संचिन्तयानस्य देवराजस्य धीमतः । नहुषस्य वधोपायं लोकपालैः सहैव तैः । तपस्वी तत्र भगवानगस्त्यः प्रत्यदृश्यत ।।"},
{"c": "5.17", "n": "2", "i": 22185, "v": "सोऽब्रवीदर्च्य देवेन्द्रं दिष्ट्या वै वर्धते भवान् । विश्वरूपविनाशेन वृत्रासुरवधेन च ।।"},
{"c": "5.17", "n": "3", "i": 22186, "v": "दिष्ट्या च नहुषो भ्रष्टो देवराज्यात्पुरंदर । दिष्ट्या हतारिं पश्यामि भवन्तं बलसूदन ।।"},
{"c": "5.17", "t": "इन्द्र उवाच ।"},
{"c": "5.17", "n": "4", "i": 22187, "v": "स्वागतं ते महर्षेऽस्तु प्रीतोऽहं दर्शनात्तव । पाद्यमाचमनीयं च गामर्घ्यं च प्रतीच्छ मे ।।"},
{"c": "5.17", "t": "शल्य उवाच ।"},
{"c": "5.17", "n": "5", "i": 22188, "v": "पूजितं चोपविष्टं तमासने मुनिसत्तमम् । पर्यपृच्छत देवेशः प्रहृष्टो ब्राह्मणर्षभम् ।।"},
{"c": "5.17", "n": "6", "i": 22189, "v": "एतदिच्छामि भगवन्कथ्यमानं द्विजोत्तम । परिभ्रष्टः कथं स्वर्गान्नहुषः पापनिश्चयः ।।"},
{"c": "5.17", "t": "अगस्त्य उवाच ।"},
{"c": "5.17", "n": "7", "i": 22190, "v": "शृणु शक्र प्रियं वाक्यं यथा राजा दुरात्मवान् । स्वर्गाद्भ्रष्टो दुराचारो नहुषो बलदर्पितः ।।"},
{"c": "5.17", "n": "8", "i": 22191, "v": "श्रमार्तास्तु वहन्तस्तं नहुषं पापकारिणम् । देवर्षयो महाभागास्तथा ब्रह्मर्षयोऽमलाः । पप्रच्छुः संशयं देव नहुषं जयतां वर ।।"},
{"c": "5.17", "n": "9", "i": 22192, "v": "य इमे ब्रह्मणा प्रोक्ता मन्त्रा वै प्रोक्षणे गवाम् । एते प्रमाणं भवत उताहो नेति वासव । नहुषो नेति तानाह तमसा मूढचेतनः ।।"},
{"c": "5.17", "t": "ऋषय ऊचुः ।"},
{"c": "5.17", "n": "10", "i": 22193, "v": "अधर्मे संप्रवृत्तस्त्वं धर्मं न प्रतिपद्यसे । प्रमाणमेतदस्माकं पूर्वं प्रोक्तं महर्षिभिः ।।"},
{"c": "5.17", "t": "अगस्त्य उवाच ।"},
{"c": "5.17", "n": "11", "i": 22194, "v": "ततो विवदमानः स मुनिभिः सह वासव । अथ मामस्पृशन्मूर्ध्नि पादेनाधर्मपीडितः ।।"},
{"c": "5.17", "n": "12", "i": 22195, "v": "तेनाभूद्धततेजाः स निःश्रीकश्च शचीपते । ततस्तमहमाविग्नमवोचं भयपीडितम् ।।"},
{"c": "5.17", "n": "13", "i": 22196, "v": "यस्मात्पूर्वैः कृतं ब्रह्म ब्रह्मर्षिभिरनुष्ठितम् । अदुष्टं दूषयसि वै यच्च मूर्ध्न्यस्पृशः पदा ।।"},
{"c": "5.17", "n": "14", "i": 22197, "v": "यच्चापि त्वमृषीन्मूढ ब्रह्मकल्पान्दुरासदान् । वाहान्कृत्वा वाहयसि तेन स्वर्गाद्धतप्रभः ।।"},
{"c": "5.17", "n": "15", "i": 22198, "v": "ध्वंस पाप परिभ्रष्टः क्षीणपुण्यो महीतलम् । दश वर्षसहस्राणि सर्परूपधरो महान् । विचरिष्यसि पूर्णेषु पुनः स्वर्गमवाप्स्यसि ।।"},
{"c": "5.17", "n": "16", "i": 22199, "v": "एवं भ्रष्टो दुरात्मा स देवराज्यादरिंदम । दिष्ट्या वर्धामहे शक्र हतो ब्राह्मणकण्टकः ।।"},
{"c": "5.17", "n": "17", "i": 22200, "v": "त्रिविष्टपं प्रपद्यस्व पाहि लोकाञ्शचीपते । जितेन्द्रियो जितामित्रः स्तूयमानो महर्षिभिः ।।"},
{"c": "5.17", "t": "शल्य उवाच ।"},
{"c": "5.17", "n": "18", "i": 22201, "v": "ततो देवा भृशं तुष्टा महर्षिगणसंवृताः । पितरश्चैव यक्षाश्च भुजगा राक्षसास्तथा ।।"},
{"c": "5.17", "n": "19", "i": 22202, "v": "गन्धर्वा देवकन्याश्च सर्वे चाप्सरसां गणाः । सरांसि सरितः शैलाः सागराश्च विशां पते ।।"},
{"c": "5.17", "n": "20", "i": 22203, "v": "उपगम्याब्रुवन्सर्वे दिष्ट्या वर्धसि शत्रुहन् । हतश्च नहुषः पापो दिष्ट्यागस्त्येन धीमता । दिष्ट्या पापसमाचारः कृतः सर्पो महीतले ।।"},
{"c": "5.18", "t": "शल्य उवाच ।"},
{"c": "5.18", "n": "1", "i": 22204, "v": "ततः शक्रः स्तूयमानो गन्धर्वाप्सरसां गणैः । ऐरावतं समारुह्य द्विपेन्द्रं लक्षणैर्युतम् ।।"},
{"c": "5.18", "n": "2", "i": 22205, "v": "पावकश्च महातेजा महर्षिश्च बृहस्पतिः । यमश्च वरुणश्चैव कुबेरश्च धनेश्वरः ।।"},
{"c": "5.18", "n": "3", "i": 22206, "v": "सर्वैर्देवैः परिवृतः शक्रो वृत्रनिषूदनः । गन्धर्वैरप्सरोभिश्च यातस्त्रिभुवनं प्रभुः ।।"},
{"c": "5.18", "n": "4", "i": 22207, "v": "स समेत्य महेन्द्राण्या देवराजः शतक्रतुः । मुदा परमया युक्तः पालयामास देवराट् ।।"},
{"c": "5.18", "n": "5", "i": 22208, "v": "ततः स भगवांस्तत्र अङ्गिराः समदृश्यत । अथर्ववेदमन्त्रैश्च देवेन्द्रं समपूजयत् ।।"},
{"c": "5.18", "n": "6", "i": 22209, "v": "ततस्तु भगवानिन्द्रः प्रहृष्टः समपद्यत । वरं च प्रददौ तस्मै अथर्वाङ्गिरसे तदा ।।"},
{"c": "5.18", "n": "7", "i": 22210, "v": "अथर्वाङ्गिरसं नाम अस्मिन्वेदे भविष्यति । उदाहरणमेतद्धि यज्ञभागं च लप्स्यसे ।।"},
{"c": "5.18", "n": "8", "i": 22211, "v": "एवं संपूज्य भगवानथर्वाङ्गिरसं तदा । व्यसर्जयन्महाराज देवराजः शतक्रतुः ।।"},
{"c": "5.18", "n": "9", "i": 22212, "v": "संपूज्य सर्वांस्त्रिदशानृषींश्चापि तपोधनान् । इन्द्रः प्रमुदितो राजन्धर्मेणापालयत्प्रजाः ।।"},
{"c": "5.18", "n": "10", "i": 22213, "v": "एवं दुःखमनुप्राप्तमिन्द्रेण सह भार्यया । अज्ञातवासश्च कृतः शत्रूणां वधकाङ्क्षया ।।"},
{"c": "5.18", "n": "11", "i": 22214, "v": "नात्र मन्युस्त्वया कार्यो यत्क्लिष्टोऽसि महावने । द्रौपद्या सह राजेन्द्र भ्रातृभिश्च महात्मभिः ।।"},
{"c": "5.18", "n": "12", "i": 22215, "v": "एवं त्वमपि राजेन्द्र राज्यं प्राप्स्यसि भारत । वृत्रं हत्वा यथा प्राप्तः शक्रः कौरवनन्दन ।।"},
{"c": "5.18", "n": "13", "i": 22216, "v": "दुराचारश्च नहुषो ब्रह्मद्विट्पापचेतनः । अगस्त्यशापाभिहतो विनष्टः शाश्वतीः समाः ।।"},
{"c": "5.18", "n": "14", "i": 22217, "v": "एवं तव दुरात्मानः शत्रवः शत्रुसूदन । क्षिप्रं नाशं गमिष्यन्ति कर्णदुर्योधनादयः ।।"},
{"c": "5.18", "n": "15", "i": 22218, "v": "ततः सागरपर्यन्तां भोक्ष्यसे मेदिनीमिमाम् । भ्रातृभिः सहितो वीर द्रौपद्या च सहाभिभो ।।"},
{"c": "5.18", "n": "16", "i": 22219, "v": "उपाख्यानमिदं शक्रविजयं वेदसंमितम् । राज्ञा व्यूढेष्वनीकेषु श्रोतव्यं जयमिच्छता ।।"},
{"c": "5.18", "n": "17", "i": 22220, "v": "तस्मात्संश्रावयामि त्वां विजयं जयतां वर । संस्तूयमाना वर्धन्ते महात्मानो युधिष्ठिर ।।"},
{"c": "5.18", "n": "18", "i": 22221, "v": "क्षत्रियाणामभावोऽयं युधिष्ठिर महात्मनाम् । दुर्योधनापराधेन भीमार्जुनबलेन च ।।"},
{"c": "5.18", "n": "19", "i": 22222, "v": "आख्यानमिन्द्रविजयं य इदं नियतः पठेत् । धूतपाप्मा जितस्वर्गः स प्रेत्येह च मोदते ।।"},
{"c": "5.18", "n": "20", "i": 22223, "v": "न चारिजं भयं तस्य न चापुत्रो भवेन्नरः । नापदं प्राप्नुयात्कांचिद्दीर्घमायुश्च विन्दति । सर्वत्र जयमाप्नोति न कदाचित्पराजयम् ।।"},
{"c": "5.18", "t": "वैशंपायन उवाच ।"},
{"c": "5.18", "n": "21", "i": 22224, "v": "एवमाश्वासितो राजा शल्येन भरतर्षभ । पूजयामास विधिवच्छल्यं धर्मभृतां वरः ।।"},
{"c": "5.18", "n": "22", "i": 22225, "v": "श्रुत्वा शल्यस्य वचनं कुन्तीपुत्रो युधिष्ठिरः । प्रत्युवाच महाबाहुर्मद्रराजमिदं वचः ।।"},
{"c": "5.18", "n": "23", "i": 22226, "v": "भवान्कर्णस्य सारथ्यं करिष्यति न संशयः । तत्र तेजोवधः कार्यः कर्णस्य मम संस्तवैः ।।"},
{"c": "5.18", "t": "शल्य उवाच ।"},
{"c": "5.18", "n": "24", "i": 22227, "v": "एवमेतत्करिष्यामि यथा मां संप्रभाषसे । यच्चान्यदपि शक्ष्यामि तत्करिष्याम्यहं तव ।।"},
{"c": "5.18", "t": "वैशंपायन उवाच ।"},
{"c": "5.18", "n": "25", "i": 22228, "v": "तत आमन्त्र्य कौन्तेयाञ्शल्यो मद्राधिपस्तदा । जगाम सबलः श्रीमान्दुर्योधनमरिंदमः ।।"},
{"c": "5.19", "t": "वैशंपायन उवाच ।"},
{"c": "5.19", "n": "1", "i": 22229, "v": "युयुधानस्ततो वीरः सात्वतानां महारथः । महता चतुरङ्गेण बलेनागाद्युधिष्ठिरम् ।।"},
{"c": "5.19", "n": "2", "i": 22230, "v": "तस्य योधा महावीर्या नानादेशसमागताः । नानाप्रहरणा वीराः शोभयां चक्रिरे बलम् ।।"},
{"c": "5.19", "n": "3", "i": 22231, "v": "परश्वधैर्भिण्डिपालैः शक्तितोमरमुद्गरैः । शक्त्यृष्टिपरशुप्रासैः करवालैश्च निर्मलैः ।।"},
{"c": "5.19", "n": "4", "i": 22232, "v": "खड्गकार्मुकनिर्यूहैः शरैश्च विविधैरपि । तैलधौतैः प्रकाशद्भिस्तदशोभत वै बलम् ।।"},
{"c": "5.19", "n": "5", "i": 22233, "v": "तस्य मेघप्रकाशस्य शस्त्रैस्तैः शोभितस्य च । बभूव रूपं सैन्यस्य मेघस्येव सविद्युतः ।।"},
{"c": "5.19", "n": "6", "i": 22234, "v": "अक्षौहिणी हि सेना सा तदा यौधिष्ठिरं बलम् । प्रविश्यान्तर्दधे राजन्सागरं कुनदी यथा ।।"},
{"c": "5.19", "n": "7", "i": 22235, "v": "तथैवाक्षौहिणीं गृह्य चेदीनामृषभो बली । धृष्टकेतुरुपागच्छत्पाण्डवानमितौजसः ।।"},
{"c": "5.19", "n": "8", "i": 22236, "v": "मागधश्च जयत्सेनो जारासंधिर्महाबलः । अक्षौहिण्यैव सैन्यस्य धर्मराजमुपागमत् ।।"},
{"c": "5.19", "n": "9", "i": 22237, "v": "तथैव पाण्ड्यो राजेन्द्र सागरानूपवासिभिः । वृतो बहुविधैर्योधैर्युधिष्ठिरमुपागमत् ।।"},
{"c": "5.19", "n": "10", "i": 22238, "v": "तस्य सैन्यमतीवासीत्तस्मिन्बलसमागमे । प्रेक्षणीयतरं राजन्सुवेषं बलवत्तदा ।।"},
{"c": "5.19", "n": "11", "i": 22239, "v": "द्रुपदस्याप्यभूत्सेना नानादेशसमागतैः । शोभिता पुरुषैः शूरैः पुत्रैश्चास्य महारथैः ।।"},
{"c": "5.19", "n": "12", "i": 22240, "v": "तथैव राजा मत्स्यानां विराटो वाहिनीपतिः । पार्वतीयैर्महीपालैः सहितः पाण्डवानियात् ।।"},
{"c": "5.19", "n": "13", "i": 22241, "v": "इतश्चेतश्च पाण्डूनां समाजग्मुर्महात्मनाम् । अक्षौहिण्यस्तु सप्तैव विविधध्वजसंकुलाः । युयुत्समानाः कुरुभिः पाण्डवान्समहर्षयन् ।।"},
{"c": "5.19", "n": "14", "i": 22242, "v": "तथैव धार्तराष्ट्रस्य हर्षं समभिवर्धयन् । भगदत्तो महीपालः सेनामक्षौहिणीं ददौ ।।"},
{"c": "5.19", "n": "15", "i": 22243, "v": "तस्य चीनैः किरातैश्च काञ्चनैरिव संवृतम् । बभौ बलमनाधृष्यं कर्णिकारवनं यथा ।।"},
{"c": "5.19", "n": "16", "i": 22244, "v": "तथा भूरिश्रवाः शूरः शल्यश्च कुरुनन्दन । दुर्योधनमुपायातावक्षौहिण्या पृथक्पृथक् ।।"},
{"c": "5.19", "n": "17", "i": 22245, "v": "कृतवर्मा च हार्दिक्यो भोजान्धकबलैः सह । अक्षौहिण्यैव सेनाया दुर्योधनमुपागमत् ।।"},
{"c": "5.19", "n": "18", "i": 22246, "v": "तस्य तैः पुरुषव्याघ्रैर्वनमालाधरैर्बलम् । अशोभत यथा मत्तैर्वनं प्रक्रीडितैर्गजैः ।।"},
{"c": "5.19", "n": "19", "i": 22247, "v": "जयद्रथमुखाश्चान्ये सिन्धुसौवीरवासिनः । आजग्मुः पृथिवीपालाः कम्पयन्त इवाचलान् ।।"},
{"c": "5.19", "n": "20", "i": 22248, "v": "तेषामक्षौहिणी सेना बहुला विबभौ तदा । विधूयमाना वातेन बहुरूपा इवाम्बुदाः ।।"},
{"c": "5.19", "n": "21", "i": 22249, "v": "सुदक्षिणश्च काम्बोजो यवनैश्च शकैस्तथा । उपाजगाम कौरव्यमक्षौहिण्या विशां पते ।।"},
{"c": "5.19", "n": "22", "i": 22250, "v": "तस्य सेनासमावायः शलभानामिवाबभौ । स च संप्राप्य कौरव्यं तत्रैवान्तर्दधे तदा ।।"},
{"c": "5.19", "n": "23", "i": 22251, "v": "तथा माहिष्मतीवासी नीलो नीलायुधैः सह । महीपालो महावीर्यैर्दक्षिणापथवासिभिः ।।"},
{"c": "5.19", "n": "24", "i": 22252, "v": "आवन्त्यौ च महीपालौ महाबलसुसंवृतौ । पृथगक्षौहिणीभ्यां तावभियातौ सुयोधनम् ।।"},
{"c": "5.19", "n": "25", "i": 22253, "v": "केकयाश्च नरव्याघ्राः सोदर्याः पञ्च पार्थिवाः । संहर्षयन्तः कौरव्यमक्षौहिण्या समाद्रवन् ।।"},
{"c": "5.19", "n": "26", "i": 22254, "v": "इतश्चेतश्च सर्वेषां भूमिपानां महात्मनाम् । तिस्रोऽन्याः समवर्तन्त वाहिन्यो भरतर्षभ ।।"},
{"c": "5.19", "n": "27", "i": 22255, "v": "एवमेकादशावृत्ताः सेना दुर्योधनस्य ताः । युयुत्समानाः कौन्तेयान्नानाध्वजसमाकुलाः ।।"},
{"c": "5.19", "n": "28", "i": 22256, "v": "न हास्तिनपुरे राजन्नवकाशोऽभवत्तदा । राज्ञां सबलमुख्यानां प्राधान्येनापि भारत ।।"},
{"c": "5.19", "n": "29", "i": 22257, "v": "ततः पञ्चनदं चैव कृत्स्नं च कुरुजाङ्गलम् । तथा रोहितकारण्यं मरुभूमिश्च केवला ।।"},
{"c": "5.19", "n": "30", "i": 22258, "v": "अहिच्छत्रं कालकूटं गङ्गाकूलं च भारत । वारणा वाटधानं च यामुनश्चैव पर्वतः ।।"},
{"c": "5.19", "n": "31", "i": 22259, "v": "एष देशः सुविस्तीर्णः प्रभूतधनधान्यवान् । बभूव कौरवेयाणां बलेन सुसमाकुलः ।।"},
{"c": "5.19", "n": "32", "i": 22260, "v": "तत्र सैन्यं तथायुक्तं ददर्श स पुरोहितः । यः स पाञ्चालराजेन प्रेषितः कौरवान्प्रति ।।"},
{"c": "5.20", "t": "वैशंपायन उवाच ।"},
{"c": "5.20", "n": "1", "i": 22261, "v": "स तु कौरव्यमासाद्य द्रुपदस्य पुरोहितः । सत्कृतो धृतराष्ट्रेण भीष्मेण विदुरेण च ।।"},
{"c": "5.20", "n": "2", "i": 22262, "v": "सर्वं कौशल्यमुक्त्वादौ पृष्ट्वा चैवमनामयम् । सर्वसेनाप्रणेतॄणां मध्ये वाक्यमुवाच ह ।।"},
{"c": "5.20", "n": "3", "i": 22263, "v": "सर्वैर्भवद्भिर्विदितो राजधर्मः सनातनः । वाक्योपादानहेतोस्तु वक्ष्यामि विदिते सति ।।"},
{"c": "5.20", "n": "4", "i": 22264, "v": "धृतराष्ट्रश्च पाण्डुश्च सुतावेकस्य विश्रुतौ । तयोः समानं द्रविणं पैतृकं नात्र संशयः ।।"},
{"c": "5.20", "n": "5", "i": 22265, "v": "धृतराष्ट्रस्य ये पुत्रास्ते प्राप्ताः पैतृकं वसु । पाण्डुपुत्राः कथं नाम न प्राप्ताः पैतृकं वसु ।।"},
{"c": "5.20", "n": "6", "i": 22266, "v": "एवं गते पाण्डवेयैर्विदितं वः पुरा यथा । न प्राप्तं पैतृकं द्रव्यं धार्तराष्ट्रेण संवृतम् ।।"},
{"c": "5.20", "n": "7", "i": 22267, "v": "प्राणान्तिकैरप्युपायैः प्रयतद्भिरनेकशः । शेषवन्तो न शकिता नयितुं यमसादनम् ।।"},
{"c": "5.20", "n": "8", "i": 22268, "v": "पुनश्च वर्धितं राज्यं स्वबलेन महात्मभिः । छद्मनापहृतं क्षुद्रैर्धार्तराष्ट्रैः ससौबलैः ।।"},
{"c": "5.20", "n": "9", "i": 22269, "v": "तदप्यनुमतं कर्म तथायुक्तमनेन वै । वासिताश्च महारण्ये वर्षाणीह त्रयोदश ।।"},
{"c": "5.20", "n": "10", "i": 22270, "v": "सभायां क्लेशितैर्वीरैः सहभार्यैस्तथा भृशम् । अरण्ये विविधाः क्लेशाः संप्राप्तास्तैः सुदारुणाः ।।"},
{"c": "5.20", "n": "11", "i": 22271, "v": "तथा विराटनगरे योन्यन्तरगतैरिव । प्राप्तः परमसंक्लेशो यथा पापैर्महात्मभिः ।।"},
{"c": "5.20", "n": "12", "i": 22272, "v": "ते सर्वे पृष्ठतः कृत्वा तत्सर्वं पूर्वकिल्बिषम् । सामैव कुरुभिः सार्धमिच्छन्ति कुरुपुंगवाः ।।"},
{"c": "5.20", "n": "13", "i": 22273, "v": "तेषां च वृत्तमाज्ञाय वृत्तं दुर्योधनस्य च । अनुनेतुमिहार्हन्ति धृतराष्ट्रं सुहृज्जनाः ।।"},
{"c": "5.20", "n": "14", "i": 22274, "v": "न हि ते विग्रहं वीराः कुर्वन्ति कुरुभिः सह । अविनाशेन लोकस्य काङ्क्षन्ते पाण्डवाः स्वकम् ।।"},
{"c": "5.20", "n": "15", "i": 22275, "v": "यश्चापि धार्तराष्ट्रस्य हेतुः स्याद्विग्रहं प्रति । स च हेतुर्न मन्तव्यो बलीयांसस्तथा हि ते ।।"},
{"c": "5.20", "n": "16", "i": 22276, "v": "अक्षौहिण्यो हि सप्तैव धर्मपुत्रस्य संगताः । युयुत्समानाः कुरुभिः प्रतीक्षन्तेऽस्य शासनम् ।।"},
{"c": "5.20", "n": "17", "i": 22277, "v": "अपरे पुरुषव्याघ्राः सहस्राक्षौहिणीसमाः । सात्यकिर्भीमसेनश्च यमौ च सुमहाबलौ ।।"},
{"c": "5.20", "n": "18", "i": 22278, "v": "एकादशैताः पृतना एकतश्च समागताः । एकतश्च महाबाहुर्बहुरूपो धनंजयः ।।"},
{"c": "5.20", "n": "19", "i": 22279, "v": "यथा किरीटी सेनाभ्यः सर्वाभ्यो व्यतिरिच्यते । एवमेव महाबाहुर्वासुदेवो महाद्युतिः ।।"},
{"c": "5.20", "n": "20", "i": 22280, "v": "बहुलत्वं च सेनानां विक्रमं च किरीटिनः । बुद्धिमत्तां च कृष्णस्य बुद्ध्वा युध्येत को नरः ।।"},
{"c": "5.20", "n": "21", "i": 22281, "v": "ते भवन्तो यथाधर्मं यथासमयमेव च । प्रयच्छन्तु प्रदातव्यं मा वः कालोऽत्यगादयम् ।।"},
{"c": "5.21", "t": "वैशंपायन उवाच ।"},
{"c": "5.21", "n": "1", "i": 22282, "v": "तस्य तद्वचनं श्रुत्वा प्रज्ञावृद्धो महाद्युतिः । संपूज्यैनं यथाकालं भीष्मो वचनमब्रवीत् ।।"},
{"c": "5.21", "n": "2", "i": 22283, "v": "दिष्ट्या कुशलिनः सर्वे पाण्डवाः सह बान्धवैः । दिष्ट्या सहायवन्तश्च दिष्ट्या धर्मे च ते रताः ।।"},
{"c": "5.21", "n": "3", "i": 22284, "v": "दिष्ट्या च संधिकामास्ते भ्रातरः कुरुनन्दनाः । दिष्ट्या न युद्धमनसः सह दामोदरेण ते ।।"},
{"c": "5.21", "n": "4", "i": 22285, "v": "भवता सत्यमुक्तं च सर्वमेतन्न संशयः । अतितीक्ष्णं तु ते वाक्यं ब्राह्मण्यादिति मे मतिः ।।"},
{"c": "5.21", "n": "5", "i": 22286, "v": "असंशयं क्लेशितास्ते वने चेह च पाण्डवाः । प्राप्ताश्च धर्मतः सर्वं पितुर्धनमसंशयम् ।।"},
{"c": "5.21", "n": "6", "i": 22287, "v": "किरीटी बलवान्पार्थः कृतास्त्रश्च महाबलः । को हि पाण्डुसुतं युद्धे विषहेत धनंजयम् ।।"},
{"c": "5.21", "n": "7", "i": 22288, "v": "अपि वज्रधरः साक्षात्किमुतान्ये धनुर्भृतः । त्रयाणामपि लोकानां समर्थ इति मे मतिः ।।"},
{"c": "5.21", "n": "8", "i": 22289, "v": "भीष्मे ब्रुवति तद्वाक्यं धृष्टमाक्षिप्य मन्युमान् । दुर्योधनं समालोक्य कर्णो वचनमब्रवीत् ।।"},
{"c": "5.21", "n": "9", "i": 22290, "v": "न तन्न विदितं ब्रह्मँल्लोके भूतेन केनचित् । पुनरुक्तेन किं तेन भाषितेन पुनः पुनः ।।"},
{"c": "5.21", "n": "10", "i": 22291, "v": "दुर्योधनार्थे शकुनिर्द्यूते निर्जितवान्पुरा । समयेन गतोऽरण्यं पाण्डुपुत्रो युधिष्ठिरः ।।"},
{"c": "5.21", "n": "11", "i": 22292, "v": "न तं समयमादृत्य राज्यमिच्छति पैतृकम् । बलमाश्रित्य मत्स्यानां पाञ्चालानां च पार्थिवः ।।"},
{"c": "5.21", "n": "12", "i": 22293, "v": "दुर्योधनो भयाद्विद्वन्न दद्यात्पदमन्ततः । धर्मतस्तु महीं कृत्स्नां प्रदद्याच्छत्रवेऽपि च ।।"},
{"c": "5.21", "n": "13", "i": 22294, "v": "यदि काङ्क्षन्ति ते राज्यं पितृपैतामहं पुनः । यथाप्रतिज्ञं कालं तं चरन्तु वनमाश्रिताः ।।"},
{"c": "5.21", "n": "14", "i": 22295, "v": "ततो दुर्योधनस्याङ्के वर्तन्तामकुतोभयाः । अधार्मिकामिमां बुद्धिं कुर्युर्मौर्ख्याद्धि केवलम् ।।"},
{"c": "5.21", "n": "15", "i": 22296, "v": "अथ ते धर्ममुत्सृज्य युद्धमिच्छन्ति पाण्डवाः । आसाद्येमान्कुरुश्रेष्ठान्स्मरिष्यन्ति वचो मम ।।"},
{"c": "5.21", "t": "भीष्म उवाच ।"},
{"c": "5.21", "n": "16", "i": 22297, "v": "किं नु राधेय वाचा ते कर्म तत्स्मर्तुमर्हसि । एक एव यदा पार्थः षड्रथाञ्जितवान्युधि ।।"},
{"c": "5.21", "n": "17", "i": 22298, "v": "न चेदेवं करिष्यामो यदयं ब्राह्मणोऽब्रवीत् । ध्रुवं युधि हतास्तेन भक्षयिष्याम पांसुकान् ।।"},
{"c": "5.21", "t": "वैशंपायन उवाच ।"},
{"c": "5.21", "n": "18", "i": 22299, "v": "धृतराष्ट्रस्ततो भीष्ममनुमान्य प्रसाद्य च । अवभर्त्स्य च राधेयमिदं वचनमब्रवीत् ।।"},
{"c": "5.21", "n": "19", "i": 22300, "v": "अस्मद्धितमिदं वाक्यं भीष्मः शांतनवोऽब्रवीत् । पाण्डवानां हितं चैव सर्वस्य जगतस्तथा ।।"},
{"c": "5.21", "n": "20", "i": 22301, "v": "चिन्तयित्वा तु पार्थेभ्यः प्रेषयिष्यामि संजयम् । स भवान्प्रतियात्वद्य पाण्डवानेव माचिरम् ।।"},
{"c": "5.21", "n": "21", "i": 22302, "v": "स तं सत्कृत्य कौरव्यः प्रेषयामास पाण्डवान् । सभामध्ये समाहूय संजयं वाक्यमब्रवीत् ।।"},
{"c": "5.22", "t": "धृतराष्ट्र उवाच ।"},
{"c": "5.22", "n": "1", "i": 22303, "v": "प्राप्तानाहुः संजय पाण्डुपुत्रा;नुपप्लव्ये तान्विजानीहि गत्वा । अजातशत्रुं च सभाजयेथा; दिष्ट्यानघ ग्राममुपस्थितस्त्वम् ।।"},
{"c": "5.22", "n": "2", "i": 22304, "v": "सर्वान्वदेः संजय स्वस्तिमन्तः; कृच्छ्रं वासमतदर्हा निरुष्य । तेषां शान्तिर्विद्यतेऽस्मासु शीघ्रं; मिथ्योपेतानामुपकारिणां सताम् ।।"},
{"c": "5.22", "n": "3", "i": 22305, "v": "नाहं क्वचित्संजय पाण्डवानां; मिथ्यावृत्तिं कांचन जात्वपश्यम् । सर्वां श्रियं ह्यात्मवीर्येण लब्ध्वा; पर्याकार्षुः पाण्डवा मह्यमेव ।।"},
{"c": "5.22", "n": "4", "i": 22306, "v": "दोषं ह्येषां नाधिगच्छे परीक्ष;न्नित्यं कंचिद्येन गर्हेय पार्थान् । धर्मार्थाभ्यां कर्म कुर्वन्ति नित्यं; सुखप्रिया नानुरुध्यन्ति कामान् ।।"},
{"c": "5.22", "n": "5", "i": 22307, "v": "घर्मं शीतं क्षुत्पिपासे तथैव; निद्रां तन्द्रीं क्रोधहर्षौ प्रमादम् । धृत्या चैव प्रज्ञया चाभिभूय; धर्मार्थयोगान्प्रयतन्ति पार्थाः ।।"},
{"c": "5.22", "n": "6", "i": 22308, "v": "त्यजन्ति मित्रेषु धनानि काले; न संवासाज्जीर्यति मैत्रमेषाम् । यथार्हमानार्थकरा हि पार्था;स्तेषां द्वेष्टा नास्त्याजमीढस्य पक्षे ।।"},
{"c": "5.22", "n": "7", "i": 22309, "v": "अन्यत्र पापाद्विषमान्मन्दबुद्धे;र्दुर्योधनात्क्षुद्रतराच्च कर्णात् । तेषां हीमे हीनसुखप्रियाणां; महात्मनां संजनयन्ति तेजः ।।"},
{"c": "5.22", "n": "8", "i": 22310, "v": "उत्थानवीर्यः सुखमेधमानो; दुर्योधनः सुकृतं मन्यते तत् । तेषां भागं यच्च मन्येत बालः; शक्यं हर्तुं जीवतां पाण्डवानाम् ।।"},
{"c": "5.22", "n": "9", "i": 22311, "v": "यस्यार्जुनः पदवीं केशवश्च; वृकोदरः सात्यकोऽजातशत्रोः । माद्रीपुत्रौ सृञ्जयाश्चापि सर्वे; पुरा युद्धात्साधु तस्य प्रदानम् ।।"},
{"c": "5.22", "n": "10", "i": 22312, "v": "स ह्येवैकः पृथिवीं सव्यसाची; गाण्डीवधन्वा प्रणुदेद्रथस्थः । तथा विष्णुः केशवोऽप्यप्रधृष्यो; लोकत्रयस्याधिपतिर्महात्मा ।।"},
{"c": "5.22", "n": "11", "i": 22313, "v": "तिष्ठेत कस्तस्य मर्त्यः पुरस्ता;द्यः सर्वदेवेषु वरेण्य ईड्यः । पर्जन्यघोषान्प्रवपञ्शरौघा;न्पतंगसंघानिव शीघ्रवेगान् ।।"},
{"c": "5.22", "n": "12", "i": 22314, "v": "दिशं ह्युदीचीमपि चोत्तरान्कुरू;न्गाण्डीवधन्वैकरथो जिगाय । धनं चैषामाहरत्सव्यसाची; सेनानुगान्बलिदांश्चैव चक्रे ।।"},
{"c": "5.22", "n": "13", "i": 22315, "v": "यश्चैव देवान्खाण्डवे सव्यसाची; गाण्डीवधन्वा प्रजिगाय सेन्द्रान् । उपाहरत्फल्गुनो जातवेदसे; यशो मानं वर्धयन्पाण्डवानाम् ।।"},
{"c": "5.22", "n": "14", "i": 22316, "v": "गदाभृतां नाद्य समोऽस्ति भीमा;द्धस्त्यारोहो नास्ति समश्च तस्य । रथेऽर्जुनादाहुरहीनमेनं; बाह्वोर्बले चायुतनागवीर्यम् ।।"},
{"c": "5.22", "n": "15", "i": 22317, "v": "सुशिक्षितः कृतवैरस्तरस्वी; दहेत्क्रुद्धस्तरसा धार्तराष्ट्रान् । सदात्यमर्षी बलवान्न शक्यो; युद्धे जेतुं वासवेनापि साक्षात् ।।"},
{"c": "5.22", "n": "16", "i": 22318, "v": "सुचेतसौ बलिनौ शीघ्रहस्तौ; सुशिक्षितौ भ्रातरौ फल्गुनेन । श्येनौ यथा पक्षिपूगान्रुजन्तौ; माद्रीपुत्रौ नेह कुरून्विशेताम् ।।"},
{"c": "5.22", "n": "17", "i": 22319, "v": "तेषां मध्ये वर्तमानस्तरस्वी; धृष्टद्युम्नः पाण्डवानामिहैकः । सहामात्यः सोमकानां प्रबर्हः; संत्यक्तात्मा पाण्डवानां जयाय ।।"},
{"c": "5.22", "n": "18", "i": 22320, "v": "सहोषितश्चरितार्थो वयःस्थः; शाल्वेयानामधिपो वै विराटः । सह पुत्रैः पाण्डवार्थे च शश्व;द्युधिष्ठिरं भक्त इति श्रुतं मे ।।"},
{"c": "5.22", "n": "19", "i": 22321, "v": "अवरुद्धा बलिनः केकयेभ्यो; महेष्वासा भ्रातरः पञ्च सन्ति । केकयेभ्यो राज्यमाकाङ्क्षमाणा; युद्धार्थिनश्चानुवसन्ति पार्थान् ।।"},
{"c": "5.22", "n": "20", "i": 22322, "v": "सर्वे च वीराः पृथिवीपतीनां; समानीताः पाण्डवार्थे निविष्टाः । शूरानहं भक्तिमतः शृणोमि; प्रीत्या युक्तान्संश्रितान्धर्मराजम् ।।"},
{"c": "5.22", "n": "21", "i": 22323, "v": "गिर्याश्रया दुर्गनिवासिनश्च; योधाः पृथिव्यां कुलजा विशुद्धाः । म्लेच्छाश्च नानायुधवीर्यवन्तः; समागताः पाण्डवार्थे निविष्टाः ।।"},
{"c": "5.22", "n": "22", "i": 22324, "v": "पाण्ड्यश्च राजामित इन्द्रकल्पो; युधि प्रवीरैर्बहुभिः समेतः । समागतः पाण्डवार्थे महात्मा; लोकप्रवीरोऽप्रतिवीर्यतेजाः ।।"},
{"c": "5.22", "n": "23", "i": 22325, "v": "अस्त्रं द्रोणादर्जुनाद्वासुदेवा;त्कृपाद्भीष्माद्येन कृतं शृणोमि । यं तं कार्ष्णिप्रतिमं प्राहुरेकं; स सात्यकिः पाण्डवार्थे निविष्टः ।।"},
{"c": "5.22", "n": "24", "i": 22326, "v": "अपाश्रिताश्चेदिकरूषकाश्च; सर्वोत्साहैर्भूमिपालैः समेताः । तेषां मध्ये सूर्यमिवातपन्तं; श्रिया वृतं चेदिपतिं ज्वलन्तम् ।।"},
{"c": "5.22", "n": "25", "i": 22327, "v": "अस्तम्भनीयं युधि मन्यमानं; ज्याकर्षतां श्रेष्ठतमं पृथिव्याम् । सर्वोत्साहं क्षत्रियाणां निहत्य; प्रसह्य कृष्णस्तरसा ममर्द ।।"},
{"c": "5.22", "n": "26", "i": 22328, "v": "यशोमानौ वर्धयन्यादवानां; पुराभिनच्छिशुपालं समीके । यस्य सर्वे वर्धयन्ति स्म मानं; करूषराजप्रमुखा नरेन्द्राः ।।"},
{"c": "5.22", "n": "27", "i": 22329, "v": "तमसह्यं केशवं तत्र मत्वा; सुग्रीवयुक्तेन रथेन कृष्णम् । संप्राद्रवंश्चेदिपतिं विहाय; सिंहं दृष्ट्वा क्षुद्रमृगा इवान्ये ।।"},
{"c": "5.22", "n": "28", "i": 22330, "v": "यस्तं प्रतीपस्तरसा प्रत्युदीया;दाशंसमानो द्वैरथे वासुदेवम् । सोऽशेत कृष्णेन हतः परासु;र्वातेनेवोन्मथितः कर्णिकारः ।।"},
{"c": "5.22", "n": "29", "i": 22331, "v": "पराक्रमं मे यदवेदयन्त; तेषामर्थे संजय केशवस्य । अनुस्मरंस्तस्य कर्माणि विष्णो;र्गावल्गणे नाधिगच्छामि शान्तिम् ।।"},
{"c": "5.22", "n": "30", "i": 22332, "v": "न जातु ताञ्शत्रुरन्यः सहेत; येषां स स्यादग्रणीर्वृष्णिसिंहः । प्रवेपते मे हृदयं भयेन; श्रुत्वा कृष्णावेकरथे समेतौ ।।"},
{"c": "5.22", "n": "31", "i": 22333, "v": "नो चेद्गच्छेत्संगरं मन्दबुद्धि;स्ताभ्यां सुतो मे विपरीतचेताः । नो चेत्कुरून्संजय निर्दहेता;मिन्द्राविष्णू दैत्यसेनां यथैव । मतो हि मे शक्रसमो धनंजयः; सनातनो वृष्णिवीरश्च विष्णुः ।।"},
{"c": "5.22", "n": "32", "i": 22334, "v": "धर्मारामो ह्रीनिषेधस्तरस्वी; कुन्तीपुत्रः पाण्डवोऽजातशत्रुः । दुर्योधनेन निकृतो मनस्वी; नो चेत्क्रुद्धः प्रदहेद्धार्तराष्ट्रान् ।।"},
{"c": "5.22", "n": "33", "i": 22335, "v": "नाहं तथा ह्यर्जुनाद्वासुदेवा;द्भीमाद्वापि यमयोर्वा बिभेमि । यथा राज्ञः क्रोधदीप्तस्य सूत; मन्योरहं भीततरः सदैव ।।"},
{"c": "5.22", "n": "34", "i": 22336, "v": "अलं तपोब्रह्मचर्येण युक्तः; संकल्पोऽयं मानसस्तस्य सिध्येत् । तस्य क्रोधं संजयाहं समीके; स्थाने जानन्भृशमस्म्यद्य भीतः ।।"},
{"c": "5.22", "n": "35", "i": 22337, "v": "स गच्छ शीघ्रं प्रहितो रथेन; पाञ्चालराजस्य चमूं परेत्य । अजातशत्रुं कुशलं स्म पृच्छेः; पुनः पुनः प्रीतियुक्तं वदेस्त्वम् ।।"},
{"c": "5.22", "n": "36", "i": 22338, "v": "जनार्दनं चापि समेत्य तात; महामात्रं वीर्यवतामुदारम् । अनामयं मद्वचनेन पृच्छे;र्धृतराष्ट्रः पाण्डवैः शान्तिमीप्सुः ।।"},
{"c": "5.22", "n": "37", "i": 22339, "v": "न तस्य किंचिद्वचनं न कुर्या;त्कुन्तीपुत्रो वासुदेवस्य सूत । प्रियश्चैषामात्मसमश्च कृष्णो; विद्वांश्चैषां कर्मणि नित्ययुक्तः ।।"},
{"c": "5.22", "n": "38", "i": 22340, "v": "समानीय पाण्डवान्सृञ्जयांश्च; जनार्दनं युयुधानं विराटम् । अनामयं मद्वचनेन पृच्छेः; सर्वांस्तथा द्रौपदेयांश्च पञ्च ।।"},
{"c": "5.22", "n": "39", "i": 22341, "v": "यद्यत्तत्र प्राप्तकालं परेभ्य;स्त्वं मन्येथा भारतानां हितं च । तत्तद्भाषेथाः संजय राजमध्ये; न मूर्छयेद्यन्न भवेच्च युद्धम् ।।"},
{"c": "5.23", "t": "वैशंपायन उवाच ।"},
{"c": "5.23", "n": "1", "i": 22342, "v": "राज्ञस्तु वचनं श्रुत्वा धृतराष्ट्रस्य संजयः । उपप्लव्यं ययौ द्रष्टुं पाण्डवानमितौजसः ।।"},
{"c": "5.23", "n": "2", "i": 22343, "v": "स तु राजानमासाद्य धर्मात्मानं युधिष्ठिरम् । प्रणिपत्य ततः पूर्वं सूतपुत्रोऽभ्यभाषत ।।"},
{"c": "5.23", "n": "3", "i": 22344, "v": "गावल्गणिः संजयः सूतसूनु;रजातशत्रुमवदत्प्रतीतः । दिष्ट्या राजंस्त्वामरोगं प्रपश्ये; सहायवन्तं च महेन्द्रकल्पम् ।।"},
{"c": "5.23", "n": "4", "i": 22345, "v": "अनामयं पृच्छति त्वाम्बिकेयो; वृद्धो राजा धृतराष्ट्रो मनीषी । कच्चिद्भीमः कुशली पाण्डवाग्र्यो; धनंजयस्तौ च माद्रीतनूजौ ।।"},
{"c": "5.23", "n": "5", "i": 22346, "v": "कच्चित्कृष्णा द्रौपदी राजपुत्री; सत्यव्रता वीरपत्नी सपुत्रा । मनस्विनी यत्र च वाञ्छसि त्व;मिष्टान्कामान्भारत स्वस्तिकामः ।।"},
{"c": "5.23", "t": "युधिष्ठिर उवाच ।"},
{"c": "5.23", "n": "6", "i": 22347, "v": "गावल्गणे संजय स्वागतं ते; प्रीतात्माहं त्वाभिवदामि सूत । अनामयं प्रतिजाने तवाहं; सहानुजैः कुशली चास्मि विद्वन् ।।"},
{"c": "5.23", "n": "7", "i": 22348, "v": "चिरादिदं कुशलं भारतस्य; श्रुत्वा राज्ञः कुरुवृद्धस्य सूत । मन्ये साक्षाद्दृष्टमहं नरेन्द्रं; दृष्ट्वैव त्वां संजय प्रीतियोगात् ।।"},
{"c": "5.23", "n": "8", "i": 22349, "v": "पितामहो नः स्थविरो मनस्वी; महाप्राज्ञः सर्वधर्मोपपन्नः । स कौरव्यः कुशली तात भीष्मो; यथापूर्वं वृत्तिरप्यस्य कच्चित् ।।"},
{"c": "5.23", "n": "9", "i": 22350, "v": "कच्चिद्राजा धृतराष्ट्रः सपुत्रो; वैचित्रवीर्यः कुशली महात्मा । महाराजो बाह्लिकः प्रातिपेयः; कच्चिद्विद्वान्कुशली सूतपुत्र ।।"},
{"c": "5.23", "n": "10", "i": 22351, "v": "स सोमदत्तः कुशली तात कच्चि;द्भूरिश्रवाः सत्यसंधः शलश्च । द्रोणः सपुत्रश्च कृपश्च विप्रो; महेष्वासाः कच्चिदेतेऽप्यरोगाः ।।"},
{"c": "5.23", "n": "11", "i": 22352, "v": "महाप्राज्ञाः सर्वशास्त्रावदाता; धनुर्भृतां मुख्यतमाः पृथिव्याम् । कच्चिन्मानं तात लभन्त एते; धनुर्भृतः कच्चिदेतेऽप्यरोगाः ।।"},
{"c": "5.23", "n": "12", "i": 22353, "v": "सर्वे कुरुभ्यः स्पृहयन्ति संजय; धनुर्धरा ये पृथिव्यां युवानः । येषां राष्ट्रे निवसति दर्शनीयो; महेष्वासः शीलवान्द्रोणपुत्रः ।।"},
{"c": "5.23", "n": "13", "i": 22354, "v": "वैश्यापुत्रः कुशली तात कच्चि;न्महाप्राज्ञो राजपुत्रो युयुत्सुः । कर्णोऽमात्यः कुशली तात कच्चि;त्सुयोधनो यस्य मन्दो विधेयः ।।"},
{"c": "5.23", "n": "14", "i": 22355, "v": "स्त्रियो वृद्धा भारतानां जनन्यो; महानस्यो दासभार्याश्च सूत । वध्वः पुत्रा भागिनेया भगिन्यो; दौहित्रा वा कच्चिदप्यव्यलीकाः ।।"},
{"c": "5.23", "n": "15", "i": 22356, "v": "कच्चिद्राजा ब्राह्मणानां यथाव;त्प्रवर्तते पूर्ववत्तात वृत्तिम् । कच्चिद्दायान्मामकान्धार्तराष्ट्रो; द्विजातीनां संजय नोपहन्ति ।।"},
{"c": "5.23", "n": "16", "i": 22357, "v": "कच्चिद्राजा धृतराष्ट्रः सपुत्र; उपेक्षते ब्राह्मणातिक्रमान्वै । कच्चिन्न हेतोरिव वर्त्मभूत; उपेक्षते तेषु स न्यूनवृत्तिम् ।।"},
{"c": "5.23", "n": "17", "i": 22358, "v": "एतज्ज्योतिरुत्तमं जीवलोके; शुक्लं प्रजानां विहितं विधात्रा । ते चेल्लोभं न नियच्छन्ति मन्दाः; कृत्स्नो नाशो भविता कौरवाणाम् ।।"},
{"c": "5.23", "n": "18", "i": 22359, "v": "कच्चिद्राजा धृतराष्ट्रः सपुत्रो; बुभूषते वृत्तिममात्यवर्गे । कच्चिन्न भेदेन जिजीविषन्ति; सुहृद्रूपा दुर्हृदश्चैकमित्राः ।।"},
{"c": "5.23", "n": "19", "i": 22360, "v": "कच्चिन्न पापं कथयन्ति तात; ते पाण्डवानां कुरवः सर्व एव । कच्चिद्दृष्ट्वा दस्युसंघान्समेता;न्स्मरन्ति पार्थस्य युधां प्रणेतुः ।।"},
{"c": "5.23", "n": "20", "i": 22361, "v": "मौर्वीभुजाग्रप्रहितान्स्म तात; दोधूयमानेन धनुर्धरेण । गाण्डीवमुक्तान्स्तनयित्नुघोषा;नजिह्मगान्कच्चिदनुस्मरन्ति ।।"},
{"c": "5.23", "n": "21", "i": 22362, "v": "न ह्यपश्यं कंचिदहं पृथिव्यां; श्रुतं समं वाधिकमर्जुनेन । यस्यैकषष्टिर्निशितास्तीक्ष्णधाराः; सुवाससः संमतो हस्तवापः ।।"},
{"c": "5.23", "n": "22", "i": 22363, "v": "गदापाणिर्भीमसेनस्तरस्वी; प्रवेपयञ्शत्रुसंघाननीके । नागः प्रभिन्न इव नड्वलासु; चङ्क्रम्यते कच्चिदेनं स्मरन्ति ।।"},
{"c": "5.23", "n": "23", "i": 22364, "v": "माद्रीपुत्रः सहदेवः कलिङ्गा;न्समागतानजयद्दन्तकूरे । वामेनास्यन्दक्षिणेनैव यो वै; महाबलं कच्चिदेनं स्मरन्ति ।।"},
{"c": "5.23", "n": "24", "i": 22365, "v": "उद्यन्नयं नकुलः प्रेषितो वै; गावल्गणे संजय पश्यतस्ते । दिशं प्रतीचीं वशमानयन्मे; माद्रीसुतं कच्चिदेनं स्मरन्ति ।।"},
{"c": "5.23", "n": "25", "i": 22366, "v": "अभ्याभवो द्वैतवने य आसी;द्दुर्मन्त्रिते घोषयात्रागतानाम् । यत्र मन्दाञ्शत्रुवशं प्रयाता;नमोचयद्भीमसेनो जयश्च ।।"},
{"c": "5.23", "n": "26", "i": 22367, "v": "अहं पश्चादर्जुनमभ्यरक्षं; माद्रीपुत्रौ भीमसेनश्च चक्रे । गाण्डीवभृच्छत्रुसंघानुदस्य; स्वस्त्यागमत्कच्चिदेनं स्मरन्ति ।।"},
{"c": "5.23", "n": "27", "i": 22368, "v": "न कर्मणा साधुनैकेन नूनं; कर्तुं शक्यं भवतीह संजय । सर्वात्मना परिजेतुं वयं चे;न्न शक्नुमो धृतराष्ट्रस्य पुत्रम् ।।"},
{"c": "5.24", "t": "संजय उवाच ।"},
{"c": "5.24", "n": "1", "i": 22369, "v": "यथार्हसे पाण्डव तत्तथैव; कुरून्कुरुश्रेष्ठ जनं च पृच्छसि । अनामयास्तात मनस्विनस्ते; कुरुश्रेष्ठान्पृच्छसि पार्थ यांस्त्वम् ।।"},
{"c": "5.24", "n": "2", "i": 22370, "v": "सन्त्येव वृद्धाः साधवो धार्तराष्ट्रे; सन्त्येव पापाः पाण्डव तस्य विद्धि । दद्याद्रिपोश्चापि हि धार्तराष्ट्रः; कुतो दायाँल्लोपयेद्ब्राह्मणानाम् ।।"},
{"c": "5.24", "n": "3", "i": 22371, "v": "यद्युष्माकं वर्ततेऽसौ न धर्म्य;मद्रुग्धेषु द्रुग्धवत्तन्न साधु । मित्रध्रुक्स्याद्धृतराष्ट्रः सपुत्रो; युष्मान्द्विषन्साधुवृत्तानसाधुः ।।"},
{"c": "5.24", "n": "4", "i": 22372, "v": "न चानुजानाति भृशं च तप्यते; शोचत्यन्तः स्थविरोऽजातशत्रो । शृणोति हि ब्राह्मणानां समेत्य; मित्रद्रोहः पातकेभ्यो गरीयान् ।।"},
{"c": "5.24", "n": "5", "i": 22373, "v": "स्मरन्ति तुभ्यं नरदेव संगमे; युद्धे च जिष्णोश्च युधां प्रणेतुः । समुत्कृष्टे दुन्दुभिशङ्खशब्दे; गदापाणिं भीमसेनं स्मरन्ति ।।"},
{"c": "5.24", "n": "6", "i": 22374, "v": "माद्रीसुतौ चापि रणाजिमध्ये; सर्वा दिशः संपतन्तौ स्मरन्ति । सेनां वर्षन्तौ शरवर्षैरजस्रं; महारथौ समरे दुष्प्रकम्प्यौ ।।"},
{"c": "5.24", "n": "7", "i": 22375, "v": "न त्वेव मन्ये पुरुषस्य राज;न्ननागतं ज्ञायते यद्भविष्यम् । त्वं चेदिमं सर्वधर्मोपपन्नः; प्राप्तः क्लेशं पाण्डव कृच्छ्ररूपम् ।।"},
{"c": "5.24", "n": "8", "i": 22376, "v": "त्वमेवैतत्सर्वमतश्च भूयः; समीकुर्याः प्रज्ञयाजातशत्रो । न कामार्थं संत्यजेयुर्हि धर्मं; पाण्डोः सुताः सर्व एवेन्द्रकल्पाः ।।"},
{"c": "5.24", "n": "9", "i": 22377, "v": "त्वमेवैतत्प्रज्ञयाजातशत्रो; शमं कुर्या येन शर्माप्नुयुस्ते । धार्तराष्ट्राः पाण्डवाः सृञ्जयाश्च; ये चाप्यन्ये पार्थिवाः संनिविष्टाः ।।"},
{"c": "5.24", "n": "10", "i": 22378, "v": "यन्माब्रवीद्धृतराष्ट्रो निशाया;मजातशत्रो वचनं पिता ते । सहामात्यः सहपुत्रश्च राज;न्समेत्य तां वाचमिमां निबोध ।।"},
{"c": "5.25", "t": "युधिष्ठिर उवाच ।"},
{"c": "5.25", "n": "1", "i": 22379, "v": "समागताः पाण्डवाः सृञ्जयाश्च; जनार्दनो युयुधानो विराटः । यत्ते वाक्यं धृतराष्ट्रानुशिष्टं; गावल्गणे ब्रूहि तत्सूतपुत्र ।।"},
{"c": "5.25", "t": "संजय उवाच ।"},
{"c": "5.25", "n": "2", "i": 22380, "v": "अजातशत्रुं च वृकोदरं च; धनंजयं माद्रवतीसुतौ च । आमन्त्रये वासुदेवं च शौरिं; युयुधानं चेकितानं विराटम् ।।"},
{"c": "5.25", "n": "3", "i": 22381, "v": "पाञ्चालानामधिपं चैव वृद्धं; धृष्टद्युम्नं पार्षतं याज्ञसेनिम् । सर्वे वाचं शृणुतेमां मदीयां; वक्ष्यामि यां भूतिमिच्छन्कुरूणाम् ।।"},
{"c": "5.25", "n": "4", "i": 22382, "v": "शमं राजा धृतराष्ट्रोऽभिनन्द;न्नयोजयत्त्वरमाणो रथं मे । सभ्रातृपुत्रस्वजनस्य राज्ञ;स्तद्रोचतां पाण्डवानां शमोऽस्तु ।।"},
{"c": "5.25", "n": "5", "i": 22383, "v": "सर्वैर्धर्मैः समुपेताः स्थ पार्थाः; प्रस्थानेन मार्दवेनार्जवेन । जाताः कुले अनृशंसा वदान्या; ह्रीनिषेधाः कर्मणां निश्चयज्ञाः ।।"},
{"c": "5.25", "n": "6", "i": 22384, "v": "न युज्यते कर्म युष्मासु हीनं; सत्त्वं हि वस्तादृशं भीमसेनाः । उद्भासते ह्यञ्जनबिन्दुवत्त;च्छुक्ले वस्त्रे यद्भवेत्किल्बिषं वः ।।"},
{"c": "5.25", "n": "7", "i": 22385, "v": "सर्वक्षयो दृश्यते यत्र कृत्स्नः; पापोदयो निरयोऽभावसंस्थः । कस्तत्कुर्याज्जातु कर्म प्रजान;न्पराजयो यत्र समो जयश्च ।।"},
{"c": "5.25", "n": "8", "i": 22386, "v": "ते वै धन्या यैः कृतं ज्ञातिकार्यं; ये वः पुत्राः सुहृदो बान्धवाश्च । उपक्रुष्टं जीवितं संत्यजेयु;स्ततः कुरूणां नियतो वै भवः स्यात् ।।"},
{"c": "5.25", "n": "9", "i": 22387, "v": "ते चेत्कुरूननुशास्य स्थ पार्था; निनीय सर्वान्द्विषतो निगृह्य । समं वस्तज्जीवितं मृत्युना स्या;द्यज्जीवध्वं ज्ञातिवधे न साधु ।।"},
{"c": "5.25", "n": "10", "i": 22388, "v": "को ह्येव युष्मान्सह केशवेन; सचेकितानान्पार्षतबाहुगुप्तान् । ससात्यकीन्विषहेत प्रजेतुं; लब्ध्वापि देवान्सचिवान्सहेन्द्रान् ।।"},
{"c": "5.25", "n": "11", "i": 22389, "v": "को वा कुरून्द्रोणभीष्माभिगुप्ता;नश्वत्थाम्ना शल्यकृपादिभिश्च । रणे प्रसोढुं विषहेत राज;न्राधेयगुप्तान्सह भूमिपालैः ।।"},
{"c": "5.25", "n": "12", "i": 22390, "v": "महद्बलं धार्तराष्ट्रस्य राज्ञः; को वै शक्तो हन्तुमक्षीयमाणः । सोऽहं जये चैव पराजये च; निःश्रेयसं नाधिगच्छामि किंचित् ।।"},
{"c": "5.25", "n": "13", "i": 22391, "v": "कथं हि नीचा इव दौष्कुलेया; निर्धर्मार्थं कर्म कुर्युश्च पार्थाः । सोऽहं प्रसाद्य प्रणतो वासुदेवं; पाञ्चालानामधिपं चैव वृद्धम् ।।"},
{"c": "5.25", "n": "14", "i": 22392, "v": "कृताञ्जलिः शरणं वः प्रपद्ये; कथं स्वस्ति स्यात्कुरुसृञ्जयानाम् । न ह्येव ते वचनं वासुदेवो; धनंजयो वा जातु किंचिन्न कुर्यात् ।।"},
{"c": "5.25", "n": "15", "i": 22393, "v": "प्राणानादौ याच्यमानः कुतोऽन्य;देतद्विद्वन्साधनार्थं ब्रवीमि । एतद्राज्ञो भीष्मपुरोगमस्य; मतं यद्वः शान्तिरिहोत्तमा स्यात् ।।"},
{"c": "5.26", "t": "युधिष्ठिर उवाच ।"},
{"c": "5.26", "n": "1", "i": 22394, "v": "कां नु वाचं संजय मे शृणोषि; युद्धैषिणीं येन युद्धाद्बिभेषि । अयुद्धं वै तात युद्धाद्गरीयः; कस्तल्लब्ध्वा जातु युध्येत सूत ।।"},
{"c": "5.26", "n": "2", "i": 22395, "v": "अकुर्वतश्चेत्पुरुषस्य संजय; सिध्येत्संकल्पो मनसा यं यमिच्छेत् । न कर्म कुर्याद्विदितं ममैत;दन्यत्र युद्धाद्बहु यल्लघीयः ।।"},
{"c": "5.26", "n": "3", "i": 22396, "v": "कुतो युद्धं जातु नरः प्रजान;न्को दैवशप्तोऽभिवृणीत युद्धम् । सुखैषिणः कर्म कुर्वन्ति पार्था; धर्मादहीनं यच्च लोकस्य पथ्यम् ।।"},
{"c": "5.26", "n": "4", "i": 22397, "v": "कर्मोदयं सुखमाशंसमानः; कृच्छ्रोपायं तत्त्वतः कर्म दुःखम् । सुखप्रेप्सुर्विजिघांसुश्च दुःखं; य इन्द्रियाणां प्रीतिवशानुगामी । कामाभिध्या स्वशरीरं दुनोति; यया प्रयुक्तोऽनुकरोति दुःखम् ।।"},
{"c": "5.26", "n": "5", "i": 22398, "v": "यथेध्यमानस्य समिद्धतेजसो; भूयो बलं वर्धते पावकस्य । कामार्थलाभेन तथैव भूयो; न तृप्यते सर्पिषेवाग्निरिद्धः । संपश्येमं भोगचयं महान्तं; सहास्माभिर्धृतराष्ट्रस्य राज्ञः ।।"},
{"c": "5.26", "n": "6", "i": 22399, "v": "नाश्रेयसामीश्वरो विग्रहाणां; नाश्रेयसां गीतशब्दं शृणोति । नाश्रेयसः सेवते माल्यगन्धा;न्न चाप्यश्रेयांस्यनुलेपनानि ।।"},
{"c": "5.26", "n": "7", "i": 22400, "v": "नाश्रेयसः प्रावरानध्यवस्ते; कथं त्वस्मान्संप्रणुदेत्कुरुभ्यः । अत्रैव च स्यादवधूय एष; कामः शरीरे हृदयं दुनोति ।।"},
{"c": "5.26", "n": "8", "i": 22401, "v": "स्वयं राजा विषमस्थः परेषु; सामस्थ्यमन्विच्छति तन्न साधु । यथात्मनः पश्यति वृत्तमेव; तथा परेषामपि सोऽभ्युपैति ।।"},
{"c": "5.26", "n": "9", "i": 22402, "v": "आसन्नमग्निं तु निदाघकाले; गम्भीरकक्षे गहने विसृज्य । यथा वृद्धं वायुवशेन शोचे;त्क्षेमं मुमुक्षुः शिशिरव्यपाये ।।"},
{"c": "5.26", "n": "10", "i": 22403, "v": "प्राप्तैश्वर्यो धृतराष्ट्रोऽद्य राजा; लालप्यते संजय कस्य हेतोः । प्रगृह्य दुर्बुद्धिमनार्जवे रतं; पुत्रं मन्दं मूढममन्त्रिणं तु ।।"},
{"c": "5.26", "n": "11", "i": 22404, "v": "अनाप्तः सन्नाप्ततमस्य वाचं; सुयोधनो विदुरस्यावमन्य । सुतस्य राजा धृतराष्ट्रः प्रियैषी; संबुध्यमानो विशतेऽधर्ममेव ।।"},
{"c": "5.26", "n": "12", "i": 22405, "v": "मेधाविनं ह्यर्थकामं कुरूणां; बहुश्रुतं वाग्मिनं शीलवन्तम् । सूत राजा धृतराष्ट्रः कुरुभ्यो; न सोऽस्मरद्विदुरं पुत्रकाम्यात् ।।"},
{"c": "5.26", "n": "13", "i": 22406, "v": "मानघ्नस्य आत्मकामस्य चेर्ष्योः; संरम्भिणश्चार्थधर्मातिगस्य । दुर्भाषिणो मन्युवशानुगस्य; कामात्मनो दुर्हृदो भावनस्य ।।"},
{"c": "5.26", "n": "14", "i": 22407, "v": "अनेयस्याश्रेयसो दीर्घमन्यो;र्मित्रद्रुहः संजय पापबुद्धेः । सुतस्य राजा धृतराष्ट्रः प्रियैषी; प्रपश्यमानः प्रजहाद्धर्मकामौ ।।"},
{"c": "5.26", "n": "15", "i": 22408, "v": "तदैव मे संजय दीव्यतोऽभू;न्नो चेत्कुरूनागतः स्यादभावः । काव्यां वाचं विदुरो भाषमाणो; न विन्दते धृतराष्ट्रात्प्रशंसाम् ।।"},
{"c": "5.26", "n": "16", "i": 22409, "v": "क्षत्तुर्यदा अन्ववर्तन्त बुद्धिं; कृच्छ्रं कुरून्न तदाभ्याजगाम । यावत्प्रज्ञामन्ववर्तन्त तस्य; तावत्तेषां राष्ट्रवृद्धिर्बभूव ।।"},
{"c": "5.26", "n": "17", "i": 22410, "v": "तदर्थलुब्धस्य निबोध मेऽद्य; ये मन्त्रिणो धार्तराष्ट्रस्य सूत । दुःशासनः शकुनिः सूतपुत्रो; गावल्गणे पश्य संमोहमस्य ।।"},
{"c": "5.26", "n": "18", "i": 22411, "v": "सोऽहं न पश्यामि परीक्षमाणः; कथं स्वस्ति स्यात्कुरुसृञ्जयानाम् । आत्तैश्वर्यो धृतराष्ट्रः परेभ्यः; प्रव्राजिते विदुरे दीर्घदृष्टौ ।।"},
{"c": "5.26", "n": "19", "i": 22412, "v": "आशंसते वै धृतराष्ट्रः सपुत्रो; महाराज्यमसपत्नं पृथिव्याम् । तस्मिञ्शमः केवलं नोपलभ्यो; अत्यासन्नं मद्गतं मन्यतेऽर्थम् ।।"},
{"c": "5.26", "n": "20", "i": 22413, "v": "यत्तत्कर्णो मन्यते पारणीयं; युद्धे गृहीतायुधमर्जुनेन । आसंश्च युद्धानि पुरा महान्ति; कथं कर्णो नाभवद्द्वीप एषाम् ।।"},
{"c": "5.26", "n": "21", "i": 22414, "v": "कर्णश्च जानाति सुयोधनश्च; द्रोणश्च जानाति पितामहश्च । अन्ये च ये कुरवस्तत्र सन्ति; यथार्जुनान्नास्त्यपरो धनुर्धरः ।।"},
{"c": "5.26", "n": "22", "i": 22415, "v": "जानन्त्येते कुरवः सर्व एव; ये चाप्यन्ये भूमिपालाः समेताः । दुर्योधनं चापराधे चरन्त;मरिंदमे फल्गुनेऽविद्यमाने ।।"},
{"c": "5.26", "n": "23", "i": 22416, "v": "तेनार्थबद्धं मन्यते धार्तराष्ट्रः; शक्यं हर्तुं पाण्डवानां ममत्वम् । किरीटिना तालमात्रायुधेन; तद्वेदिना संयुगं तत्र गत्वा ।।"},
{"c": "5.26", "n": "24", "i": 22417, "v": "गाण्डीवविस्फारितशब्दमाजा;वशृण्वाना धार्तराष्ट्रा ध्रियन्ते । क्रुद्धस्य चेद्भीमसेनस्य वेगा;त्सुयोधनो मन्यते सिद्धमर्थम् ।।"},
{"c": "5.26", "n": "25", "i": 22418, "v": "इन्द्रोऽप्येतन्नोत्सहेत्तात हर्तु;मैश्वर्यं नो जीवति भीमसेने । धनंजये नकुले चैव सूत; तथा वीरे सहदेवे मदीये ।।"},
{"c": "5.26", "n": "26", "i": 22419, "v": "स चेदेतां प्रतिपद्येत बुद्धिं; वृद्धो राजा सह पुत्रेण सूत । एवं रणे पाण्डवकोपदग्धा; न नश्येयुः संजय धार्तराष्ट्राः ।।"},
{"c": "5.26", "n": "27", "i": 22420, "v": "जानासि त्वं क्लेशमस्मासु वृत्तं; त्वां पूजयन्संजयाहं क्षमेयम् । यच्चास्माकं कौरवैर्भूतपूर्वं; या नो वृत्तिर्धार्तराष्ट्रे तदासीत् ।।"},
{"c": "5.26", "n": "28", "i": 22421, "v": "अद्यापि तत्तत्र तथैव वर्ततां; शान्तिं गमिष्यामि यथा त्वमात्थ । इन्द्रप्रस्थे भवतु ममैव राज्यं; सुयोधनो यच्छतु भारताग्र्यः ।।"},
{"c": "5.27", "t": "संजय उवाच ।"},
{"c": "5.27", "n": "1", "i": 22422, "v": "धर्मे नित्या पाण्डव ते विचेष्टा; लोके श्रुता दृश्यते चापि पार्थ । महास्रावं जीवितं चाप्यनित्यं; संपश्य त्वं पाण्डव मा विनीनशः ।।"},
{"c": "5.27", "n": "2", "i": 22423, "v": "न चेद्भागं कुरवोऽन्यत्र युद्धा;त्प्रयच्छन्ते तुभ्यमजातशत्रो । भैक्षचर्यामन्धकवृष्णिराज्ये; श्रेयो मन्ये न तु युद्धेन राज्यम् ।।"},
{"c": "5.27", "n": "3", "i": 22424, "v": "अल्पकालं जीवितं यन्मनुष्ये; महास्रावं नित्यदुःखं चलं च । भूयश्च तद्वयसो नानुरूपं; तस्मात्पापं पाण्डव मा प्रसार्षीः ।।"},
{"c": "5.27", "n": "4", "i": 22425, "v": "कामा मनुष्यं प्रसजन्त एव; धर्मस्य ये विघ्नमूलं नरेन्द्र । पूर्वं नरस्तान्धृतिमान्विनिघ्नँ;ल्लोके प्रशंसां लभतेऽनवद्याम् ।।"},
{"c": "5.27", "n": "5", "i": 22426, "v": "निबन्धनी ह्यर्थतृष्णेह पार्थ; तामेषतो बाध्यते धर्म एव । धर्मं तु यः प्रवृणीते स बुद्धः; कामे गृद्धो हीयतेऽर्थानुरोधात् ।।"},
{"c": "5.27", "n": "6", "i": 22427, "v": "धर्मं कृत्वा कर्मणां तात मुख्यं; महाप्रतापः सवितेव भाति । हानेन धर्मस्य महीमपीमां; लब्ध्वा नरः सीदति पापबुद्धिः ।।"},
{"c": "5.27", "n": "7", "i": 22428, "v": "वेदोऽधीतश्चरितं ब्रह्मचर्यं; यज्ञैरिष्टं ब्राह्मणेभ्यश्च दत्तम् । परं स्थानं मन्यमानेन भूय; आत्मा दत्तो वर्षपूगं सुखेभ्यः ।।"},
{"c": "5.27", "n": "8", "i": 22429, "v": "सुखप्रिये सेवमानोऽतिवेलं; योगाभ्यासे यो न करोति कर्म । वित्तक्षये हीनसुखोऽतिवेलं; दुःखं शेते कामवेगप्रणुन्नः ।।"},
{"c": "5.27", "n": "9", "i": 22430, "v": "एवं पुनरर्थचर्याप्रसक्तो; हित्वा धर्मं यः प्रकरोत्यधर्मम् । अश्रद्दधत्परलोकाय मूढो; हित्वा देहं तप्यते प्रेत्य मन्दः ।।"},
{"c": "5.27", "n": "10", "i": 22431, "v": "न कर्मणां विप्रणाशोऽस्त्यमुत्र; पुण्यानां वाप्यथ वा पापकानाम् । पूर्वं कर्तुर्गच्छति पुण्यपापं; पश्चात्त्वेतदनुयात्येव कर्ता ।।"},
{"c": "5.27", "n": "11", "i": 22432, "v": "न्यायोपेतं ब्राह्मणेभ्यो यदन्नं; श्रद्धापूतं गन्धरसोपपन्नम् । अन्वाहार्येषूत्तमदक्षिणेषु; तथारूपं कर्म विख्यायते ते ।।"},
{"c": "5.27", "n": "12", "i": 22433, "v": "इह क्षेत्रे क्रियते पार्थ कार्यं; न वै किंचिद्विद्यते प्रेत्य कार्यम् । कृतं त्वया पारलोक्यं च कार्यं; पुण्यं महत्सद्भिरनुप्रशस्तम् ।।"},
{"c": "5.27", "n": "13", "i": 22434, "v": "जहाति मृत्युं च जरां भयं च; न क्षुत्पिपासे मनसश्चाप्रियाणि । न कर्तव्यं विद्यते तत्र किंचि;दन्यत्र वै इन्द्रियप्रीणनार्थात् ।।"},
{"c": "5.27", "n": "14", "i": 22435, "v": "एवंरूपं कर्मफलं नरेन्द्र; मात्रावता हृदयस्य प्रियेण । स क्रोधजं पाण्डव हर्षजं च; लोकावुभौ मा प्रहासीश्चिराय ।।"},
{"c": "5.27", "n": "15", "i": 22436, "v": "अन्तं गत्वा कर्मणां या प्रशंसा; सत्यं दमश्चार्जवमानृशंस्यम् । अश्वमेधो राजसूयस्तथेष्टः; पापस्यान्तं कर्मणो मा पुनर्गाः ।।"},
{"c": "5.27", "n": "16", "i": 22437, "v": "तच्चेदेवं देशरूपेण पार्थाः; करिष्यध्वं कर्म पापं चिराय । निवसध्वं वर्षपूगान्वनेषु; दुःखं वासं पाण्डवा धर्महेतोः ।।"},
{"c": "5.27", "n": "17", "i": 22438, "v": "अप्रव्रज्ये योजयित्वा पुरस्ता;दात्माधीनं यद्बलं ते तदासीत् । नित्यं पाञ्चालाः सचिवास्तवेमे; जनार्दनो युयुधानश्च वीरः ।।"},
{"c": "5.27", "n": "18", "i": 22439, "v": "मत्स्यो राजा रुक्मरथः सपुत्रः; प्रहारिभिः सह पुत्रैर्विराटः । राजानश्च ये विजिताः पुरस्ता;त्त्वामेव ते संश्रयेयुः समस्ताः ।।"},
{"c": "5.27", "n": "19", "i": 22440, "v": "महासहायः प्रतपन्बलस्थः; पुरस्कृतो वासुदेवार्जुनाभ्याम् । वरान्हनिष्यन्द्विषतो रङ्गमध्ये; व्यनेष्यथा धार्तराष्ट्रस्य दर्पम् ।।"},
{"c": "5.27", "n": "20", "i": 22441, "v": "बलं कस्माद्वर्धयित्वा परस्य; निजान्कस्मात्कर्शयित्वा सहायान् । निरुष्य कस्माद्वर्षपूगान्वनेषु; युयुत्ससे पाण्डव हीनकालम् ।।"},
{"c": "5.27", "n": "21", "i": 22442, "v": "अप्रज्ञो वा पाण्डव युध्यमानो; अधर्मज्ञो वा भूतिपथाद्व्यपैति । प्रज्ञावान्वा बुध्यमानोऽपि धर्मं; संरम्भाद्वा सोऽपि भूतेरपैति ।।"},
{"c": "5.27", "n": "22", "i": 22443, "v": "नाधर्मे ते धीयते पार्थ बुद्धि;र्न संरम्भात्कर्म चकर्थ पापम् । अद्धा किं तत्कारणं यस्य हेतोः; प्रज्ञाविरुद्धं कर्म चिकीर्षसीदम् ।।"},
{"c": "5.27", "n": "23", "i": 22444, "v": "अव्याधिजं कटुकं शीर्षरोगं; यशोमुषं पापफलोदयं च । सतां पेयं यन्न पिबन्त्यसन्तो; मन्युं महाराज पिब प्रशाम्य ।।"},
{"c": "5.27", "n": "24", "i": 22445, "v": "पापानुबन्धं को नु तं कामयेत; क्षमैव ते ज्यायसी नोत भोगाः । यत्र भीष्मः शांतनवो हतः स्या;द्यत्र द्रोणः सहपुत्रो हतः स्यात् ।।"},
{"c": "5.27", "n": "25", "i": 22446, "v": "कृपः शल्यः सौमदत्तिर्विकर्णो; विविंशतिः कर्णदुर्योधनौ च । एतान्हत्वा कीदृशं तत्सुखं स्या;द्यद्विन्देथास्तदनुब्रूहि पार्थ ।।"},
{"c": "5.27", "n": "26", "i": 22447, "v": "लब्ध्वापीमां पृथिवीं सागरान्तां; जरामृत्यू नैव हि त्वं प्रजह्याः । प्रियाप्रिये सुखदुःखे च राज;न्नेवं विद्वान्नैव युद्धं कुरुष्व ।।"},
{"c": "5.27", "n": "27", "i": 22448, "v": "अमात्यानां यदि कामस्य हेतो;रेवंयुक्तं कर्म चिकीर्षसि त्वम् । अपाक्रमेः संप्रदाय स्वमेभ्यो; मा गास्त्वं वै देवयानात्पथोऽद्य ।।"},
{"c": "5.28", "t": "युधिष्ठिर उवाच ।"},
{"c": "5.28", "n": "1", "i": 22449, "v": "असंशयं संजय सत्यमेत;द्धर्मो वरः कर्मणां यत्त्वमात्थ । ज्ञात्वा तु मां संजय गर्हयेस्त्वं; यदि धर्मं यद्यधर्मं चरामि ।।"},
{"c": "5.28", "n": "2", "i": 22450, "v": "यत्राधर्मो धर्मरूपाणि बिभ्र;द्धर्मः कृत्स्नो दृश्यतेऽधर्मरूपः । तथा धर्मो धारयन्धर्मरूपं; विद्वांसस्तं संप्रपश्यन्ति बुद्ध्या ।।"},
{"c": "5.28", "n": "3", "i": 22451, "v": "एवमेतावापदि लिङ्गमेत;द्धर्माधर्मौ वृत्तिनित्यौ भजेताम् । आद्यं लिङ्गं यस्य तस्य प्रमाण;मापद्धर्मं संजय तं निबोध ।।"},
{"c": "5.28", "n": "4", "i": 22452, "v": "लुप्तायां तु प्रकृतौ येन कर्म; निष्पादयेत्तत्परीप्सेद्विहीनः । प्रकृतिस्थश्चापदि वर्तमान; उभौ गर्ह्यौ भवतः संजयैतौ ।।"},
{"c": "5.28", "n": "5", "i": 22453, "v": "अविलोपमिच्छतां ब्राह्मणानां; प्रायश्चित्तं विहितं यद्विधात्रा । आपद्यथाकर्मसु वर्तमाना;न्विकर्मस्थान्संजय गर्हयेत ।।"},
{"c": "5.28", "n": "6", "i": 22454, "v": "मनीषिणां तत्त्वविच्छेदनाय; विधीयते सत्सु वृत्तिः सदैव । अब्राह्मणाः सन्ति तु ये न वैद्याः; सर्वोच्छेदं साधु मन्येत तेभ्यः ।।"},
{"c": "5.28", "n": "7", "i": 22455, "v": "तदर्था नः पितरो ये च पूर्वे; पितामहा ये च तेभ्यः परेऽन्ये । प्रज्ञैषिणो ये च हि कर्म चक्रु;र्नास्त्यन्ततो नास्ति नास्तीति मन्ये ।।"},
{"c": "5.28", "n": "8", "i": 22456, "v": "यत्किंचिदेतद्वित्तमस्यां पृथिव्यां; यद्देवानां त्रिदशानां परत्र । प्राजापत्यं त्रिदिवं ब्रह्मलोकं; नाधर्मतः संजय कामये तत् ।।"},
{"c": "5.28", "n": "9", "i": 22457, "v": "धर्मेश्वरः कुशलो नीतिमांश्चा;प्युपासिता ब्राह्मणानां मनीषी । नानाविधांश्चैव महाबलांश्च; राजन्यभोजाननुशास्ति कृष्णः ।।"},
{"c": "5.28", "n": "10", "i": 22458, "v": "यदि ह्यहं विसृजन्स्यामगर्ह्यो; युध्यमानो यदि जह्यां स्वधर्मम् । महायशाः केशवस्तद्ब्रवीतु; वासुदेवस्तूभयोरर्थकामः ।।"},
{"c": "5.28", "n": "11", "i": 22459, "v": "शैनेया हि चैत्रकाश्चान्धकाश्च; वार्ष्णेयभोजाः कौकुराः सृञ्जयाश्च । उपासीना वासुदेवस्य बुद्धिं; निगृह्य शत्रून्सुहृदो नन्दयन्ति ।।"},
{"c": "5.28", "n": "12", "i": 22460, "v": "वृष्ण्यन्धका ह्युग्रसेनादयो वै; कृष्णप्रणीताः सर्व एवेन्द्रकल्पाः । मनस्विनः सत्यपराक्रमाश्च; महाबला यादवा भोगवन्तः ।।"},
{"c": "5.28", "n": "13", "i": 22461, "v": "काश्यो बभ्रुः श्रियमुत्तमां गतो; लब्ध्वा कृष्णं भ्रातरमीशितारम् । यस्मै कामान्वर्षति वासुदेवो; ग्रीष्मात्यये मेघ इव प्रजाभ्यः ।।"},
{"c": "5.28", "n": "14", "i": 22462, "v": "ईदृशोऽयं केशवस्तात भूयो; विद्मो ह्येनं कर्मणां निश्चयज्ञम् । प्रियश्च नः साधुतमश्च कृष्णो; नातिक्रमे वचनं केशवस्य ।।"},
{"c": "5.29", "t": "वासुदेव उवाच ।"},
{"c": "5.29", "n": "1", "i": 22463, "v": "अविनाशं संजय पाण्डवाना;मिच्छाम्यहं भूतिमेषां प्रियं च । तथा राज्ञो धृतराष्ट्रस्य सूत; सदाशंसे बहुपुत्रस्य वृद्धिम् ।।"},
{"c": "5.29", "n": "2", "i": 22464, "v": "कामो हि मे संजय नित्यमेव; नान्यद्ब्रूयां तान्प्रति शाम्यतेति । राज्ञश्च हि प्रियमेतच्छृणोमि; मन्ये चैतत्पाण्डवानां समर्थम् ।।"},
{"c": "5.29", "n": "3", "i": 22465, "v": "सुदुष्करश्चात्र शमो हि नूनं; प्रदर्शितः संजय पाण्डवेन । यस्मिन्गृद्धो धृतराष्ट्रः सपुत्रः; कस्मादेषां कलहो नात्र मूर्च्छेत् ।।"},
{"c": "5.29", "n": "4", "i": 22466, "v": "तत्त्वं धर्मं विचरन्संजयेह; मत्तश्च जानासि युधिष्ठिराच्च । अथो कस्मात्संजय पाण्डवस्य; उत्साहिनः पूरयतः स्वकर्म । यथाख्यातमावसतः कुटुम्बं; पुराकल्पात्साधु विलोपमात्थ ।।"},
{"c": "5.29", "n": "5", "i": 22467, "v": "अस्मिन्विधौ वर्तमाने यथाव;दुच्चावचा मतयो ब्राह्मणानाम् । कर्मणाहुः सिद्धिमेके परत्र; हित्वा कर्म विद्यया सिद्धिमेके । नाभुञ्जानो भक्ष्यभोज्यस्य तृप्ये;द्विद्वानपीह विदितं ब्राह्मणानाम् ।।"},
{"c": "5.29", "n": "6", "i": 22468, "v": "या वै विद्याः साधयन्तीह कर्म; तासां फलं विद्यते नेतरासाम् । तत्रेह वै दृष्टफलं तु कर्म; पीत्वोदकं शाम्यति तृष्णयार्तः ।।"},
{"c": "5.29", "n": "7", "i": 22469, "v": "सोऽयं विधिर्विहितः कर्मणैव; तद्वर्तते संजय तत्र कर्म । तत्र योऽन्यत्कर्मणः साधु मन्ये;न्मोघं तस्य लपितं दुर्बलस्य ।।"},
{"c": "5.29", "n": "8", "i": 22470, "v": "कर्मणामी भान्ति देवाः परत्र; कर्मणैवेह प्लवते मातरिश्वा । अहोरात्रे विदधत्कर्मणैव; अतन्द्रितो नित्यमुदेति सूर्यः ।।"},
{"c": "5.29", "n": "9", "i": 22471, "v": "मासार्धमासानथ नक्षत्रयोगा;नतन्द्रितश्चन्द्रमा अभ्युपैति । अतन्द्रितो दहते जातवेदाः; समिध्यमानः कर्म कुर्वन्प्रजाभ्यः ।।"},
{"c": "5.29", "n": "10", "i": 22472, "v": "अतन्द्रिता भारमिमं महान्तं; बिभर्ति देवी पृथिवी बलेन । अतन्द्रिताः शीघ्रमपो वहन्ति; संतर्पयन्त्यः सर्वभूतानि नद्यः ।।"},
{"c": "5.29", "n": "11", "i": 22473, "v": "अतन्द्रितो वर्षति भूरितेजाः; संनादयन्नन्तरिक्षं दिवं च । अतन्द्रितो ब्रह्मचर्यं चचार; श्रेष्ठत्वमिच्छन्बलभिद्देवतानाम् ।।"},
{"c": "5.29", "n": "12", "i": 22474, "v": "हित्वा सुखं मनसश्च प्रियाणि; तेन शक्रः कर्मणा श्रैष्ठ्यमाप । सत्यं धर्मं पालयन्नप्रमत्तो; दमं तितिक्षां समतां प्रियं च । एतानि सर्वाण्युपसेवमानो; देवराज्यं मघवान्प्राप मुख्यम् ।।"},
{"c": "5.29", "n": "13", "i": 22475, "v": "बृहस्पतिर्ब्रह्मचर्यं चचार; समाहितः संशितात्मा यथावत् । हित्वा सुखं प्रतिरुध्येन्द्रियाणि; तेन देवानामगमद्गौरवं सः ।।"},
{"c": "5.29", "n": "14", "i": 22476, "v": "नक्षत्राणि कर्मणामुत्र भान्ति; रुद्रादित्या वसवोऽथापि विश्वे । यमो राजा वैश्रवणः कुबेरो; गन्धर्वयक्षाप्सरसश्च शुभ्राः । ब्रह्मचर्यं वेदविद्याः क्रियाश्च; निषेवमाणा मुनयोऽमुत्र भान्ति ।।"},
{"c": "5.29", "n": "15", "i": 22477, "v": "जानन्निमं सर्वलोकस्य धर्मं; ब्राह्मणानां क्षत्रियाणां विशां च । स कस्मात्त्वं जानतां ज्ञानवान्स;न्व्यायच्छसे संजय कौरवार्थे ।।"},
{"c": "5.29", "n": "16", "i": 22478, "v": "आम्नायेषु नित्यसंयोगमस्य; तथाश्वमेधे राजसूये च विद्धि । संयुज्यते धनुषा वर्मणा च; हस्तत्राणै रथशस्त्रैश्च भूयः ।।"},
{"c": "5.29", "n": "17", "i": 22479, "v": "ते चेदिमे कौरवाणामुपाय;मधिगच्छेयुरवधेनैव पार्थाः । धर्मत्राणं पुण्यमेषां कृतं स्या;दार्ये वृत्ते भीमसेनं निगृह्य ।।"},
{"c": "5.29", "n": "18", "i": 22480, "v": "ते चेत्पित्र्ये कर्मणि वर्तमाना; आपद्येरन्दिष्टवशेन मृत्युम् । यथाशक्त्या पूरयन्तः स्वकर्म; तदप्येषां निधनं स्यात्प्रशस्तम् ।।"},
{"c": "5.29", "n": "19", "i": 22481, "v": "उताहो त्वं मन्यसे सर्वमेव; राज्ञां युद्धे वर्तते धर्मतन्त्रम् । अयुद्धे वा वर्तते धर्मतन्त्रं; तथैव ते वाचमिमां शृणोमि ।।"},
{"c": "5.29", "n": "20", "i": 22482, "v": "चातुर्वर्ण्यस्य प्रथमं विभाग;मवेक्ष्य त्वं संजय स्वं च कर्म । निशम्याथो पाण्डवानां स्वकर्म; प्रशंस वा निन्द वा या मतिस्ते ।।"},
{"c": "5.29", "n": "21", "i": 22483, "v": "अधीयीत ब्राह्मणोऽथो यजेत; दद्यादियात्तीर्थमुख्यानि चैव । अध्यापयेद्याजयेच्चापि याज्या;न्प्रतिग्रहान्वा विदितान्प्रतीच्छेत् ।।"},
{"c": "5.29", "n": "22", "i": 22484, "v": "तथा राजन्यो रक्षणं वै प्रजानां; कृत्वा धर्मेणाप्रमत्तोऽथ दत्त्वा । यज्ञैरिष्ट्वा सर्ववेदानधीत्य; दारान्कृत्वा पुण्यकृदावसेद्गृहान् ।।"},
{"c": "5.29", "n": "23", "i": 22485, "v": "वैश्योऽधीत्य कृषिगोरक्षपण्यै;र्वित्तं चिन्वन्पालयन्नप्रमत्तः । प्रियं कुर्वन्ब्राह्मणक्षत्रियाणां; धर्मशीलः पुण्यकृदावसेद्गृहान् ।।"},
{"c": "5.29", "n": "24", "i": 22486, "v": "परिचर्या वन्दनं ब्राह्मणानां; नाधीयीत प्रतिषिद्धोऽस्य यज्ञः । नित्योत्थितो भूतयेऽतन्द्रितः स्या;देष स्मृतः शूद्रधर्मः पुराणः ।।"},
{"c": "5.29", "n": "25", "i": 22487, "v": "एतान्राजा पालयन्नप्रमत्तो; नियोजयन्सर्ववर्णान्स्वधर्मे । अकामात्मा समवृत्तिः प्रजासु; नाधार्मिकाननुरुध्येत कामान् ।।"},
{"c": "5.29", "n": "26", "i": 22488, "v": "श्रेयांस्तस्माद्यदि विद्येत कश्चि;दभिज्ञातः सर्वधर्मोपपन्नः । स तं दुष्टमनुशिष्यात्प्रजान;न्न चेद्गृध्येदिति तस्मिन्न साधु ।।"},
{"c": "5.29", "n": "27", "i": 22489, "v": "यदा गृध्येत्परभूमिं नृशंसो; विधिप्रकोपाद्बलमाददानः । ततो राज्ञां भविता युद्धमेत;त्तत्र जातं वर्म शस्त्रं धनुश्च । इन्द्रेणेदं दस्युवधाय कर्म; उत्पादितं वर्म शस्त्रं धनुश्च ।।"},
{"c": "5.29", "n": "28", "i": 22490, "v": "स्तेनो हरेद्यत्र धनं ह्यदृष्टः; प्रसह्य वा यत्र हरेत दृष्टः । उभौ गर्ह्यौ भवतः संजयैतौ; किं वै पृथक्त्वं धृतराष्ट्रस्य पुत्रे । योऽयं लोभान्मन्यते धर्ममेतं; यमिच्छते मन्युवशानुगामी ।।"},
{"c": "5.29", "n": "29", "i": 22491, "v": "भागः पुनः पाण्डवानां निविष्ट;स्तं नोऽकस्मादाददीरन्परे वै । अस्मिन्पदे युध्यतां नो वधोऽपि; श्लाघ्यः पित्र्यः परराज्याद्विशिष्टः । एतान्धर्मान्कौरवाणां पुराणा;नाचक्षीथाः संजय राज्यमध्ये ।।"},
{"c": "5.29", "n": "30", "i": 22492, "v": "ये ते मन्दा मृत्युवशाभिपन्नाः; समानीता धार्तराष्ट्रेण मूढाः । इदं पुनः कर्म पापीय एव; सभामध्ये पश्य वृत्तं कुरूणाम् ।।"},
{"c": "5.29", "n": "31", "i": 22493, "v": "प्रियां भार्यां द्रौपदीं पाण्डवानां; यशस्विनीं शीलवृत्तोपपन्नाम् । यदुपेक्षन्त कुरवो भीष्ममुख्याः; कामानुगेनोपरुद्धां रुदन्तीम् ।।"},
{"c": "5.29", "n": "32", "i": 22494, "v": "तं चेत्तदा ते सकुमारवृद्धा; अवारयिष्यन्कुरवः समेताः । मम प्रियं धृतराष्ट्रोऽकरिष्य;त्पुत्राणां च कृतमस्याभविष्यत् ।।"},
{"c": "5.29", "n": "33", "i": 22495, "v": "दुःशासनः प्रातिलोम्यान्निनाय; सभामध्ये श्वशुराणां च कृष्णाम् । सा तत्र नीता करुणान्यवोच;न्नान्यं क्षत्तुर्नाथमदृष्ट कंचित् ।।"},
{"c": "5.29", "n": "34", "i": 22496, "v": "कार्पण्यादेव सहितास्तत्र राज्ञो; नाशक्नुवन्प्रतिवक्तुं सभायाम् । एकः क्षत्ता धर्म्यमर्थं ब्रुवाणो; धर्मं बुद्ध्वा प्रत्युवाचाल्पबुद्धिम् ।।"},
{"c": "5.29", "n": "35", "i": 22497, "v": "अनुक्त्वा त्वं धर्ममेवं सभाया;मथेच्छसे पाण्डवस्योपदेष्टुम् । कृष्णा त्वेतत्कर्म चकार शुद्धं; सुदुष्करं तद्धि सभां समेत्य । येन कृच्छ्रात्पाण्डवानुज्जहार; तथात्मानं नौरिव सागरौघात् ।।"},
{"c": "5.29", "n": "36", "i": 22498, "v": "यत्राब्रवीत्सूतपुत्रः सभायां; कृष्णां स्थितां श्वशुराणां समीपे । न ते गतिर्विद्यते याज्ञसेनि; प्रपद्येदानीं धार्तराष्ट्रस्य वेश्म । पराजितास्ते पतयो न सन्ति; पतिं चान्यं भामिनि त्वं वृणीष्व ।।"},
{"c": "5.29", "n": "37", "i": 22499, "v": "यो बीभत्सोर्हृदये प्रौढ आसी;दस्थिप्रच्छिन्मर्मघाती सुघोरः । कर्णाच्छरो वाङ्मयस्तिग्मतेजाः; प्रतिष्ठितो हृदये फल्गुनस्य ।।"},
{"c": "5.29", "n": "38", "i": 22500, "v": "कृष्णाजिनानि परिधित्समाना;न्दुःशासनः कटुकान्यभ्यभाषत् । एते सर्वे षण्ढतिला विनष्टाः; क्षयं गता नरकं दीर्घकालम् ।।"},
{"c": "5.29", "n": "39", "i": 22501, "v": "गान्धारराजः शकुनिर्निकृत्या; यदब्रवीद्द्यूतकाले स पार्थान् । पराजितो नकुलः किं तवास्ति; कृष्णया त्वं दीव्य वै याज्ञसेन्या ।।"},
{"c": "5.29", "n": "40", "i": 22502, "v": "जानासि त्वं संजय सर्वमेत;द्द्यूतेऽवाच्यं वाक्यमेवं यथोक्तम् । स्वयं त्वहं प्रार्थये तत्र गन्तुं; समाधातुं कार्यमेतद्विपन्नम् ।।"},
{"c": "5.29", "n": "41", "i": 22503, "v": "अहापयित्वा यदि पाण्डवार्थं; शमं कुरूणामथ चेच्चरेयम् । पुण्यं च मे स्याच्चरितं महोदयं; मुच्येरंश्च कुरवो मृत्युपाशात् ।।"},
{"c": "5.29", "n": "42", "i": 22504, "v": "अपि वाचं भाषमाणस्य काव्यां; धर्मारामामर्थवतीमहिंस्राम् । अवेक्षेरन्धार्तराष्ट्राः समक्षं; मां च प्राप्तं कुरवः पूजयेयुः ।।"},
{"c": "5.29", "n": "43", "i": 22505, "v": "अतोऽन्यथा रथिना फल्गुनेन; भीमेन चैवाहवदंशितेन । परासिक्तान्धार्तराष्ट्रांस्तु विद्धि; प्रदह्यमानान्कर्मणा स्वेन मन्दान् ।।"},
{"c": "5.29", "n": "44", "i": 22506, "v": "पराजितान्पाण्डवेयांस्तु वाचो; रौद्ररूपा भाषते धार्तराष्ट्रः । गदाहस्तो भीमसेनोऽप्रमत्तो; दुर्योधनं स्मारयित्वा हि काले ।।"},
{"c": "5.29", "n": "45", "i": 22507, "v": "सुयोधनो मन्युमयो महाद्रुमः; स्कन्धः कर्णः शकुनिस्तस्य शाखाः । दुःशासनः पुष्पफले समृद्धे; मूलं राजा धृतराष्ट्रोऽमनीषी ।।"},
{"c": "5.29", "n": "46", "i": 22508, "v": "युधिष्ठिरो धर्ममयो महाद्रुमः; स्कन्धोऽर्जुनो भीमसेनोऽस्य शाखाः । माद्रीपुत्रौ पुष्पफले समृद्धे; मूलं त्वहं ब्रह्म च ब्राह्मणाश्च ।।"},
{"c": "5.29", "n": "47", "i": 22509, "v": "वनं राजा धृतराष्ट्रः सपुत्रो; व्याघ्रा वने संजय पाण्डवेयाः । मा वनं छिन्धि सव्याघ्रं मा व्याघ्रान्नीनशो वनात् ।।"},
{"c": "5.29", "n": "48", "i": 22510, "v": "निर्वनो वध्यते व्याघ्रो निर्व्याघ्रं छिद्यते वनम् । तस्माद्व्याघ्रो वनं रक्षेद्वनं व्याघ्रं च पालयेत् ।।"},
{"c": "5.29", "n": "49", "i": 22511, "v": "लताधर्मा धार्तराष्ट्राः शालाः संजय पाण्डवाः । न लता वर्धते जातु अनाश्रित्य महाद्रुमम् ।।"},
{"c": "5.29", "n": "50", "i": 22512, "v": "स्थिताः शुश्रूषितुं पार्थाः स्थिता योद्धुमरिंदमाः । यत्कृत्यं धृतराष्ट्रस्य तत्करोतु नराधिपः ।।"},
{"c": "5.29", "n": "51", "i": 22513, "v": "स्थिताः शमे महात्मानः पाण्डवा धर्मचारिणः । योधाः समृद्धास्तद्विद्वन्नाचक्षीथा यथातथम् ।।"},
{"c": "5.30", "t": "संजय उवाच ।"},
{"c": "5.30", "n": "1", "i": 22514, "v": "आमन्त्रये त्वा नरदेवदेव; गच्छाम्यहं पाण्डव स्वस्ति तेऽस्तु । कच्चिन्न वाचा वृजिनं हि किंचि;दुच्चारितं मे मनसोऽभिषङ्गात् ।।"},
{"c": "5.30", "n": "2", "i": 22515, "v": "जनार्दनं भीमसेनार्जुनौ च; माद्रीसुतौ सात्यकिं चेकितानम् । आमन्त्र्य गच्छामि शिवं सुखं वः; सौम्येन मां पश्यत चक्षुषा नृपाः ।।"},
{"c": "5.30", "t": "युधिष्ठिर उवाच ।"},
{"c": "5.30", "n": "3", "i": 22516, "v": "अनुज्ञातः संजय स्वस्ति गच्छ; न नोऽकार्षीरप्रियं जातु किंचित् । विद्मश्च त्वा ते च वयं च सर्वे; शुद्धात्मानं मध्यगतं सभास्थम् ।।"},
{"c": "5.30", "n": "4", "i": 22517, "v": "आप्तो दूतः संजय सुप्रियोऽसि; कल्याणवाक्शीलवान्दृष्टिमांश्च । न मुह्येस्त्वं संजय जातु मत्या; न च क्रुध्येरुच्यमानोऽपि तथ्यम् ।।"},
{"c": "5.30", "n": "5", "i": 22518, "v": "न मर्मगां जातु वक्तासि रूक्षां; नोपस्तुतिं कटुकां नोत शुक्ताम् । धर्मारामामर्थवतीमहिंस्रा;मेतां वाचं तव जानामि सूत ।।"},
{"c": "5.30", "n": "6", "i": 22519, "v": "त्वमेव नः प्रियतमोऽसि दूत; इहागच्छेद्विदुरो वा द्वितीयः । अभीक्ष्णदृष्टोऽसि पुरा हि नस्त्वं; धनंजयस्यात्मसमः सखासि ।।"},
{"c": "5.30", "n": "7", "i": 22520, "v": "इतो गत्वा संजय क्षिप्रमेव; उपातिष्ठेथा ब्राह्मणान्ये तदर्हाः । विशुद्धवीर्यांश्चरणोपपन्ना;न्कुले जातान्सर्वधर्मोपपन्नान् ।।"},
{"c": "5.30", "n": "8", "i": 22521, "v": "स्वाध्यायिनो ब्राह्मणा भिक्षवश्च; तपस्विनो ये च नित्या वनेषु । अभिवाद्या वै मद्वचनेन वृद्धा;स्तथेतरेषां कुशलं वदेथाः ।।"},
{"c": "5.30", "n": "9", "i": 22522, "v": "पुरोहितं धृतराष्ट्रस्य राज्ञ; आचार्याश्च ऋत्विजो ये च तस्य । तैश्च त्वं तात सहितैर्यथार्हं; संगच्छेथाः कुशलेनैव सूत ।।"},
{"c": "5.30", "n": "10", "i": 22523, "v": "आचार्य इष्टोऽनपगो विधेयो; वेदानीप्सन्ब्रह्मचर्यं चचार । योऽस्त्रं चतुष्पात्पुनरेव चक्रे; द्रोणः प्रसन्नोऽभिवाद्यो यथार्हम् ।।"},
{"c": "5.30", "n": "11", "i": 22524, "v": "अधीतविद्यश्चरणोपपन्नो; योऽस्त्रं चतुष्पात्पुनरेव चक्रे । गन्धर्वपुत्रप्रतिमं तरस्विनं; तमश्वत्थामानं कुशलं स्म पृच्छेः ।।"},
{"c": "5.30", "n": "12", "i": 22525, "v": "शारद्वतस्यावसथं स्म गत्वा; महारथस्यास्त्रविदां वरस्य । त्वं मामभीक्ष्णं परिकीर्तयन्वै; कृपस्य पादौ संजय पाणिना स्पृशेः ।।"},
{"c": "5.30", "n": "13", "i": 22526, "v": "यस्मिञ्शौर्यमानृशंस्यं तपश्च; प्रज्ञा शीलं श्रुतिसत्त्वे धृतिश्च । पादौ गृहीत्वा कुरुसत्तमस्य; भीष्मस्य मां तत्र निवेदयेथाः ।।"},
{"c": "5.30", "n": "14", "i": 22527, "v": "प्रज्ञाचक्षुर्यः प्रणेता कुरूणां; बहुश्रुतो वृद्धसेवी मनीषी । तस्मै राज्ञे स्थविरायाभिवाद्य; आचक्षीथाः संजय मामरोगम् ।।"},
{"c": "5.30", "n": "15", "i": 22528, "v": "ज्येष्ठः पुत्रो धृतराष्ट्रस्य मन्दो; मूर्खः शठः संजय पापशीलः । प्रशास्ता वै पृथिवी येन सर्वा; सुयोधनं कुशलं तात पृच्छेः ।।"},
{"c": "5.30", "n": "16", "i": 22529, "v": "भ्राता कनीयानपि तस्य मन्द;स्तथाशीलः संजय सोऽपि शश्वत् । महेष्वासः शूरतमः कुरूणां; दुःशासनं कुशलं तात पृच्छेः ।।"},
{"c": "5.30", "n": "17", "i": 22530, "v": "वृन्दारकं कविमर्थेष्वमूढं; महाप्रज्ञं सर्वधर्मोपपन्नम् । न तस्य युद्धं रोचते वै कदाचि;द्वैश्यापुत्रं कुशलं तात पृच्छेः ।।"},
{"c": "5.30", "n": "18", "i": 22531, "v": "निकर्तने देवने योऽद्वितीय;श्छन्नोपधः साधुदेवी मताक्षः । यो दुर्जयो देवितव्येन संख्ये; स चित्रसेनः कुशलं तात वाच्यः ।।"},
{"c": "5.30", "n": "19", "i": 22532, "v": "यस्य कामो वर्तते नित्यमेव; नान्यः शमाद्भारतानामिति स्म । स बाह्लिकानामृषभो मनस्वी; पुरा यथा माभिवदेत्प्रसन्नः ।।"},
{"c": "5.30", "n": "20", "i": 22533, "v": "गुणैरनेकैः प्रवरैश्च युक्तो; विज्ञानवान्नैव च निष्ठुरो यः । स्नेहादमर्षं सहते सदैव; स सोमदत्तः पूजनीयो मतो मे ।।"},
{"c": "5.30", "n": "21", "i": 22534, "v": "अर्हत्तमः कुरुषु सौमदत्तिः; स नो भ्राता संजय मत्सखा च । महेष्वासो रथिनामुत्तमो यः; सहामात्यः कुशलं तस्य पृच्छेः ।।"},
{"c": "5.30", "n": "22", "i": 22535, "v": "ये चैवान्ये कुरुमुख्या युवानः; पुत्राः पौत्रा भ्रातरश्चैव ये नः । यं यमेषां येन येनाभिगच्छे;रनामयं मद्वचनेन वाच्यः ।।"},
{"c": "5.30", "n": "23", "i": 22536, "v": "ये राजानः पाण्डवायोधनाय; समानीता धार्तराष्ट्रेण केचित् । वसातयः शाल्वकाः केकयाश्च; तथाम्बष्ठा ये त्रिगर्ताश्च मुख्याः ।।"},
{"c": "5.30", "n": "24", "i": 22537, "v": "प्राच्योदीच्या दाक्षिणात्याश्च शूरा;स्तथा प्रतीच्याः पार्वतीयाश्च सर्वे । अनृशंसाः शीलवृत्तोपपन्ना;स्तेषां सर्वेषां कुशलं तात पृच्छेः ।।"},
{"c": "5.30", "n": "25", "i": 22538, "v": "हस्त्यारोहा रथिनः सादिनश्च; पदातयश्चार्यसंघा महान्तः । आख्याय मां कुशलिनं स्म तेषा;मनामयं परिपृच्छेः समग्रान् ।।"},
{"c": "5.30", "n": "26", "i": 22539, "v": "तथा राज्ञो ह्यर्थयुक्तानमात्या;न्दौवारिकान्ये च सेनां नयन्ति । आयव्ययं ये गणयन्ति युक्ता; अर्थांश्च ये महतश्चिन्तयन्ति ।।"},
{"c": "5.30", "n": "27", "i": 22540, "v": "गान्धारराजः शकुनिः पार्वतीयो; निकर्तने योऽद्वितीयोऽक्षदेवी । मानं कुर्वन्धार्तराष्ट्रस्य सूत; मिथ्याबुद्धेः कुशलं तात पृच्छेः ।।"},
{"c": "5.30", "n": "28", "i": 22541, "v": "यः पाण्डवानेकरथेन वीरः; समुत्सहत्यप्रधृष्यान्विजेतुम् । यो मुह्यतां मोहयिताद्वितीयो; वैकर्तनं कुशलं तात पृच्छेः ।।"},
{"c": "5.30", "n": "29", "i": 22542, "v": "स एव भक्तः स गुरुः स भृत्यः; स वै पिता स च माता सुहृच्च । अगाधबुद्धिर्विदुरो दीर्घदर्शी; स नो मन्त्री कुशलं तात पृच्छेः ।।"},
{"c": "5.30", "n": "30", "i": 22543, "v": "वृद्धाः स्त्रियो याश्च गुणोपपन्ना; या ज्ञायन्ते संजय मातरस्ताः । ताभिः सर्वाभिः सहिताभिः समेत्य; स्त्रीभिर्वृद्धाभिरभिवादं वदेथाः ।।"},
{"c": "5.30", "n": "31", "i": 22544, "v": "कच्चित्पुत्रा जीवपुत्राः सुसम्य;ग्वर्तन्ते वो वृत्तिमनृशंसरूपाम् । इति स्मोक्त्वा संजय ब्रूहि पश्चा;दजातशत्रुः कुशली सपुत्रः ।।"},
{"c": "5.30", "n": "32", "i": 22545, "v": "या नो भार्याः संजय वेत्थ तत्र; तासां सर्वासां कुशलं तात पृच्छेः । सुसंगुप्ताः सुरभयोऽनवद्याः; कच्चिद्गृहानावसथाप्रमत्ताः ।।"},
{"c": "5.30", "n": "33", "i": 22546, "v": "कच्चिद्वृत्तिं श्वशुरेषु भद्राः; कल्याणीं वर्तध्वमनृशंसरूपाम् । यथा च वः स्युः पतयोऽनुकूला;स्तथा वृत्तिमात्मनः स्थापयध्वम् ।।"},
{"c": "5.30", "n": "34", "i": 22547, "v": "या नः स्नुषाः संजय वेत्थ तत्र; प्राप्ताः कुलेभ्यश्च गुणोपपन्नाः । प्रजावत्यो ब्रूहि समेत्य ताश्च; युधिष्ठिरो वोऽभ्यवदत्प्रसन्नः ।।"},
{"c": "5.30", "n": "35", "i": 22548, "v": "कन्याः स्वजेथाः सदनेषु संजय; अनामयं मद्वचनेन पृष्ट्वा । कल्याणा वः सन्तु पतयोऽनुकूला; यूयं पतीनां भवतानुकूलाः ।।"},
{"c": "5.30", "n": "36", "i": 22549, "v": "अलंकृता वस्त्रवत्यः सुगन्धा; अबीभत्साः सुखिता भोगवत्यः । लघु यासां दर्शनं वाक्च लघ्वी; वेशस्त्रियः कुशलं तात पृच्छेः ।।"},
{"c": "5.30", "n": "37", "i": 22550, "v": "दासीपुत्रा ये च दासाः कुरूणां; तदाश्रया बहवः कुब्जखञ्जाः । आख्याय मां कुशलिनं स्म तेभ्यो; अनामयं परिपृच्छेर्जघन्यम् ।।"},
{"c": "5.30", "n": "38", "i": 22551, "v": "कच्चिद्वृत्तिर्वर्तते वै पुराणी; कच्चिद्भोगान्धार्तराष्ट्रो ददाति । अङ्गहीनान्कृपणान्वामनांश्च; आनृशंस्याद्धृतराष्ट्रो बिभर्ति ।।"},
{"c": "5.30", "n": "39", "i": 22552, "v": "अन्धाश्च सर्वे स्थविरास्तथैव; हस्ताजीवा बहवो येऽत्र सन्ति । आख्याय मां कुशलिनं स्म तेषा;मनामयं परिपृच्छेर्जघन्यम् ।।"},
{"c": "5.30", "n": "40", "i": 22553, "v": "मा भैष्ट दुःखेन कुजीवितेन; नूनं कृतं परलोकेषु पापम् । निगृह्य शत्रून्सुहृदोऽनुगृह्य; वासोभिरन्नेन च वो भरिष्ये ।।"},
{"c": "5.30", "n": "41", "i": 22554, "v": "सन्त्येव मे ब्राह्मणेभ्यः कृतानि; भावीन्यथो नो बत वर्तयन्ति । पश्याम्यहं युक्तरूपांस्तथैव; तामेव सिद्धिं श्रावयेथा नृपं तम् ।।"},
{"c": "5.30", "n": "42", "i": 22555, "v": "ये चानाथा दुर्बलाः सर्वकाल;मात्मन्येव प्रयतन्तेऽथ मूढाः । तांश्चापि त्वं कृपणान्सर्वथैव; अस्मद्वाक्यात्कुशलं तात पृच्छेः ।।"},
{"c": "5.30", "n": "43", "i": 22556, "v": "ये चाप्यन्ये संश्रिता धार्तराष्ट्रा;न्नानादिग्भ्योऽभ्यागताः सूतपुत्र । दृष्ट्वा तांश्चैवार्हतश्चापि सर्वा;न्संपृच्छेथाः कुशलं चाव्ययं च ।।"},
{"c": "5.30", "n": "44", "i": 22557, "v": "एवं सर्वानागताभ्यागतांश्च; राज्ञो दूतान्सर्वदिग्भ्योऽभ्युपेतान् । पृष्ट्वा सर्वान्कुशलं तांश्च सूत; पश्चादहं कुशली तेषु वाच्यः ।।"},
{"c": "5.30", "n": "45", "i": 22558, "v": "न हीदृशाः सन्त्यपरे पृथिव्यां; ये योधका धार्तराष्ट्रेण लब्धाः । धर्मस्तु नित्यो मम धर्म एव; महाबलः शत्रुनिबर्हणाय ।।"},
{"c": "5.30", "n": "46", "i": 22559, "v": "इदं पुनर्वचनं धार्तराष्ट्रं; सुयोधनं संजय श्रावयेथाः । यस्ते शरीरे हृदयं दुनोति; कामः कुरूनसपत्नोऽनुशिष्याम् ।।"},
{"c": "5.30", "n": "47", "i": 22560, "v": "न विद्यते युक्तिरेतस्य काचि;न्नैवंविधाः स्याम यथा प्रियं ते । ददस्व वा शक्रपुरं ममैव; युध्यस्व वा भारतमुख्य वीर ।।"},
{"c": "5.31", "t": "युधिष्ठिर उवाच ।"},
{"c": "5.31", "n": "1", "i": 22561, "v": "उत सन्तमसन्तं च बालं वृद्धं च संजय । उताबलं बलीयांसं धाता प्रकुरुते वशे ।।"},
{"c": "5.31", "n": "2", "i": 22562, "v": "उत बालाय पाण्डित्यं पण्डितायोत बालताम् । ददाति सर्वमीशानः पुरस्ताच्छुक्रमुच्चरन् ।।"},
{"c": "5.31", "n": "3", "i": 22563, "v": "अलं विज्ञापनाय स्यादाचक्षीथा यथातथम् । अथो मन्त्रं मन्त्रयित्वा अन्योन्येनातिहृष्टवत् ।।"},
{"c": "5.31", "n": "4", "i": 22564, "v": "गावल्गणे कुरून्गत्वा धृतराष्ट्रं महाबलम् । अभिवाद्योपसंगृह्य ततः पृच्छेरनामयम् ।।"},
{"c": "5.31", "n": "5", "i": 22565, "v": "ब्रूयाश्चैनं त्वमासीनं कुरुभिः परिवारितम् । तवैव राजन्वीर्येण सुखं जीवन्ति पाण्डवाः ।।"},
{"c": "5.31", "n": "6", "i": 22566, "v": "तव प्रसादाद्बालास्ते प्राप्ता राज्यमरिंदम । राज्ये तान्स्थापयित्वाग्रे नोपेक्षीर्विनशिष्यतः ।।"},
{"c": "5.31", "n": "7", "i": 22567, "v": "सर्वमप्येतदेकस्य नालं संजय कस्यचित् । तात संहत्य जीवामो मा द्विषद्भ्यो वशं गमः ।।"},
{"c": "5.31", "n": "8", "i": 22568, "v": "तथा भीष्मं शांतनवं भारतानां पितामहम् । शिरसाभिवदेथास्त्वं मम नाम प्रकीर्तयन् ।।"},
{"c": "5.31", "n": "9", "i": 22569, "v": "अभिवाद्य च वक्तव्यस्ततोऽस्माकं पितामहः । भवता शंतनोर्वंशो निमग्नः पुनरुद्धृतः ।।"},
{"c": "5.31", "n": "10", "i": 22570, "v": "स त्वं कुरु तथा तात स्वमतेन पितामह । यथा जीवन्ति ते पौत्राः प्रीतिमन्तः परस्परम् ।।"},
{"c": "5.31", "n": "11", "i": 22571, "v": "तथैव विदुरं ब्रूयाः कुरूणां मन्त्रधारिणम् । अयुद्धं सौम्य भाषस्व हितकामो युधिष्ठिरः ।।"},
{"c": "5.31", "n": "12", "i": 22572, "v": "अथो सुयोधनं ब्रूया राजपुत्रममर्षणम् । मध्ये कुरूणामासीनमनुनीय पुनः पुनः ।।"},
{"c": "5.31", "n": "13", "i": 22573, "v": "अपश्यन्मामुपेक्षन्तं कृष्णामेकां सभागताम् । तद्दुःखमतितिक्षाम मा वधीष्म कुरूनिति ।।"},
{"c": "5.31", "n": "14", "i": 22574, "v": "एवं पूर्वापरान्क्लेशानतितिक्षन्त पाण्डवाः । यथा बलीयसः सन्तस्तत्सर्वं कुरवो विदुः ।।"},
{"c": "5.31", "n": "15", "i": 22575, "v": "यन्नः प्राव्राजयः सौम्य अजिनैः प्रतिवासितान् । तद्दुःखमतितिक्षाम मा वधीष्म कुरूनिति ।।"},
{"c": "5.31", "n": "16", "i": 22576, "v": "यत्तत्सभायामाक्रम्य कृष्णां केशेष्वधर्षयत् । दुःशासनस्तेऽनुमते तच्चास्माभिरुपेक्षितम् ।।"},
{"c": "5.31", "n": "17", "i": 22577, "v": "यथोचितं स्वकं भागं लभेमहि परंतप । निवर्तय परद्रव्ये बुद्धिं गृद्धां नरर्षभ ।।"},
{"c": "5.31", "n": "18", "i": 22578, "v": "शान्तिरेवं भवेद्राजन्प्रीतिश्चैव परस्परम् । राज्यैकदेशमपि नः प्रयच्छ शममिच्छताम् ।।"},
{"c": "5.31", "n": "19", "i": 22579, "v": "कुशस्थलं वृकस्थलमासन्दी वारणावतम् । अवसानं भवेदत्र किंचिदेव तु पञ्चमम् ।।"},
{"c": "5.31", "n": "20", "i": 22580, "v": "भ्रातॄणां देहि पञ्चानां ग्रामान्पञ्च सुयोधन । शान्तिर्नोऽस्तु महाप्राज्ञ ज्ञातिभिः सह संजय ।।"},
{"c": "5.31", "n": "21", "i": 22581, "v": "भ्राता भ्रातरमन्वेतु पिता पुत्रेण युज्यताम् । स्मयमानाः समायान्तु पाञ्चालाः कुरुभिः सह ।।"},
{"c": "5.31", "n": "22", "i": 22582, "v": "अक्षतान्कुरुपाञ्चालान्पश्येम इति कामये । सर्वे सुमनसस्तात शाम्याम भरतर्षभ ।।"},
{"c": "5.31", "n": "23", "i": 22583, "v": "अलमेव शमायास्मि तथा युद्धाय संजय । धर्मार्थयोरलं चाहं मृदवे दारुणाय च ।।"},
{"c": "5.32", "t": "वैशंपायन उवाच ।"},
{"c": "5.32", "n": "1", "i": 22584, "v": "अनुज्ञातः पाण्डवेन प्रययौ संजयस्तदा । शासनं धृतराष्ट्रस्य सर्वं कृत्वा महात्मनः ।।"},
{"c": "5.32", "n": "2", "i": 22585, "v": "संप्राप्य हास्तिनपुरं शीघ्रं च प्रविवेश ह । अन्तःपुरमुपस्थाय द्वाःस्थं वचनमब्रवीत् ।।"},
{"c": "5.32", "n": "3", "i": 22586, "v": "आचक्ष्व मां धृतराष्ट्राय द्वाःस्थ; उपागतं पाण्डवानां सकाशात् । जागर्ति चेदभिवदेस्त्वं हि क्षत्तः; प्रविशेयं विदितो भूमिपस्य ।।"},
{"c": "5.32", "t": "द्वाःस्थ उवाच ।"},
{"c": "5.32", "n": "4", "i": 22587, "v": "संजयोऽयं भूमिपते नमस्ते; दिदृक्षया द्वारमुपागतस्ते । प्राप्तो दूतः पाण्डवानां सकाशा;त्प्रशाधि राजन्किमयं करोतु ।।"},
{"c": "5.32", "t": "धृतराष्ट्र उवाच ।"},
{"c": "5.32", "n": "5", "i": 22588, "v": "आचक्ष्व मां सुखिनं काल्यमस्मै; प्रवेश्यतां स्वागतं संजयाय । न चाहमेतस्य भवाम्यकाल्यः; स मे कस्माद्द्वारि तिष्ठेत क्षत्तः ।।"},
{"c": "5.32", "t": "वैशंपायन उवाच ।"},
{"c": "5.32", "n": "6", "i": 22589, "v": "ततः प्रविश्यानुमते नृपस्य; महद्वेश्म प्राज्ञशूरार्यगुप्तम् । सिंहासनस्थं पार्थिवमाससाद; वैचित्रवीर्यं प्राञ्जलिः सूतपुत्रः ।।"},
{"c": "5.32", "t": "संजय उवाच ।"},
{"c": "5.32", "n": "7", "i": 22590, "v": "संजयोऽहं भूमिपते नमस्ते; प्राप्तोऽस्मि गत्वा नरदेव पाण्डवान् । अभिवाद्य त्वां पाण्डुपुत्रो मनस्वी; युधिष्ठिरः कुशलं चान्वपृच्छत् ।।"},
{"c": "5.32", "n": "8", "i": 22591, "v": "स ते पुत्रान्पृच्छति प्रीयमाणः; कच्चित्पुत्रैः प्रीयसे नप्तृभिश्च । तथा सुहृद्भिः सचिवैश्च राज;न्ये चापि त्वामुपजीवन्ति तैश्च ।।"},
{"c": "5.32", "t": "धृतराष्ट्र उवाच ।"},
{"c": "5.32", "n": "9", "i": 22592, "v": "अभ्येत्य त्वां तात वदामि संजय; अजातशत्रुं च सुखेन पार्थम् । कच्चित्स राजा कुशली सपुत्रः; सहामात्यः सानुजः कौरवाणाम् ।।"},
{"c": "5.32", "t": "संजय उवाच ।"},
{"c": "5.32", "n": "10", "i": 22593, "v": "सहामात्यः कुशली पाण्डुपुत्रो; भूयश्चातो यच्च तेऽग्रे मनोऽभूत् । निर्णिक्तधर्मार्थकरो मनस्वी; बहुश्रुतो दृष्टिमाञ्शीलवांश्च ।।"},
{"c": "5.32", "n": "11", "i": 22594, "v": "परं धर्मात्पाण्डवस्यानृशंस्यं; धर्मः परो वित्तचयान्मतोऽस्य । सुखप्रिये धर्महीने न पार्थो;ऽनुरुध्यते भारत तस्य विद्धि ।।"},
{"c": "5.32", "n": "12", "i": 22595, "v": "परप्रयुक्तः पुरुषो विचेष्टते; सूत्रप्रोता दारुमयीव योषा । इमं दृष्ट्वा नियमं पाण्डवस्य; मन्ये परं कर्म दैवं मनुष्यात् ।।"},
{"c": "5.32", "n": "13", "i": 22596, "v": "इमं च दृष्ट्वा तव कर्मदोषं; पादोदर्कं घोरमवर्णरूपम् । यावन्नरः कामयतेऽतिकाल्यं; तावन्नरोऽयं लभते प्रशंसाम् ।।"},
{"c": "5.32", "n": "14", "i": 22597, "v": "अजातशत्रुस्तु विहाय पापं; जीर्णां त्वचं सर्प इवासमर्थाम् । विरोचतेऽहार्यवृत्तेन धीरो; युधिष्ठिरस्त्वयि पापं विसृज्य ।।"},
{"c": "5.32", "n": "15", "i": 22598, "v": "अङ्गात्मनः कर्म निबोध राज;न्धर्मार्थयुक्तादार्यवृत्तादपेतम् । उपक्रोशं चेह गतोऽसि राज;न्नोहेश्च पापं प्रसजेदमुत्र ।।"},
{"c": "5.32", "n": "16", "i": 22599, "v": "स त्वमर्थं संशयितं विना तै;राशंससे पुत्रवशानुगोऽद्य । अधर्मशब्दश्च महान्पृथिव्यां; नेदं कर्म त्वत्समं भारताग्र्य ।।"},
{"c": "5.32", "n": "17", "i": 22600, "v": "हीनप्रज्ञो दौष्कुलेयो नृशंसो; दीर्घवैरी क्षत्रविद्यास्वधीरः । एवंधर्मा नापदः संतितीर्षे;द्धीनवीर्यो यश्च भवेदशिष्टः ।।"},
{"c": "5.32", "n": "18", "i": 22601, "v": "कुले जातो धर्मवान्यो यशस्वी; बहुश्रुतः सुखजीवी यतात्मा । धर्मार्थयोर्ग्रथितयोर्बिभर्ति; नान्यत्र दिष्टस्य वशादुपैति ।।"},
{"c": "5.32", "n": "19", "i": 22602, "v": "कथं हि मन्त्राग्र्यधरो मनीषी; धर्मार्थयोरापदि संप्रणेता । एवंयुक्तः सर्वमन्त्रैरहीनो; अनानृशंस्यं कर्म कुर्यादमूढः ।।"},
{"c": "5.32", "n": "20", "i": 22603, "v": "तवापीमे मन्त्रविदः समेत्य; समासते कर्मसु नित्ययुक्ताः । तेषामयं बलवान्निश्चयश्च; कुरुक्षयार्थे निरयो व्यपादि ।।"},
{"c": "5.32", "n": "21", "i": 22604, "v": "अकालिकं कुरवो नाभविष्य;न्पापेन चेत्पापमजातशत्रुः । इच्छेज्जातु त्वयि पापं विसृज्य; निन्दा चेयं तव लोकेऽभविष्यत् ।।"},
{"c": "5.32", "n": "22", "i": 22605, "v": "किमन्यत्र विषयादीश्वराणां; यत्र पार्थः परलोकं ददर्श । अत्यक्रामत्स तथा संमतः स्या;न्न संशयो नास्ति मनुष्यकारः ।।"},
{"c": "5.32", "n": "23", "i": 22606, "v": "एतान्गुणान्कर्मकृतानवेक्ष्य; भावाभावौ वर्तमानावनित्यौ । बलिर्हि राजा पारमविन्दमानो; नान्यत्कालात्कारणं तत्र मेने ।।"},
{"c": "5.32", "n": "24", "i": 22607, "v": "चक्षुः श्रोत्रे नासिका त्वक्च जिह्वा; ज्ञानस्यैतान्यायतनानि जन्तोः । तानि प्रीतान्येव तृष्णाक्षयान्ते; तान्यव्यथो दुःखहीनः प्रणुद्यात् ।।"},
{"c": "5.32", "n": "25", "i": 22608, "v": "न त्वेव मन्ये पुरुषस्य कर्म; संवर्तते सुप्रयुक्तं यथावत् । मातुः पितुः कर्मणाभिप्रसूतः; संवर्धते विधिवद्भोजनेन ।।"},
{"c": "5.32", "n": "26", "i": 22609, "v": "प्रियाप्रिये सुखदुःखे च राज;न्निन्दाप्रशंसे च भजेत एनम् । परस्त्वेनं गर्हयतेऽपराधे; प्रशंसते साधुवृत्तं तमेव ।।"},
{"c": "5.32", "n": "27", "i": 22610, "v": "स त्वा गर्हे भारतानां विरोधा;दन्तो नूनं भवितायं प्रजानाम् । नो चेदिदं तव कर्मापराधा;त्कुरून्दहेत्कृष्णवर्त्मेव कक्षम् ।।"},
{"c": "5.32", "n": "28", "i": 22611, "v": "त्वमेवैको जातपुत्रेषु राज;न्वशं गन्ता सर्वलोके नरेन्द्र । कामात्मनां श्लाघसे द्यूतकाले; नान्यच्छमात्पश्य विपाकमस्य ।।"},
{"c": "5.32", "n": "29", "i": 22612, "v": "अनाप्तानां प्रग्रहात्त्वं नरेन्द्र; तथाप्तानां निग्रहाच्चैव राजन् । भूमिं स्फीतां दुर्बलत्वादनन्तां; न शक्तस्त्वं रक्षितुं कौरवेय ।।"},
{"c": "5.32", "n": "30", "i": 22613, "v": "अनुज्ञातो रथवेगावधूतः; श्रान्तो निपद्ये शयनं नृसिंह । प्रातः श्रोतारः कुरवः सभाया;मजातशत्रोर्वचनं समेताः ।।"},
{"c": "5.33", "t": "वैशंपायन उवाच ।"},
{"c": "5.33", "n": "1", "i": 22614, "v": "द्वाःस्थं प्राह महाप्राज्ञो धृतराष्ट्रो महीपतिः । विदुरं द्रष्टुमिच्छामि तमिहानय माचिरम् ।।"},
{"c": "5.33", "n": "2", "i": 22615, "v": "प्रहितो धृतराष्ट्रेण दूतः क्षत्तारमब्रवीत् । ईश्वरस्त्वां महाराजो महाप्राज्ञ दिदृक्षति ।।"},
{"c": "5.33", "n": "3", "i": 22616, "v": "एवमुक्तस्तु विदुरः प्राप्य राजनिवेशनम् । अब्रवीद्धृतराष्ट्राय द्वाःस्थ मां प्रतिवेदय ।।"},
{"c": "5.33", "t": "द्वाःस्थ उवाच ।"},
{"c": "5.33", "n": "4", "i": 22617, "v": "विदुरोऽयमनुप्राप्तो राजेन्द्र तव शासनात् । द्रष्टुमिच्छति ते पादौ किं करोतु प्रशाधि माम् ।।"},
{"c": "5.33", "t": "धृतराष्ट्र उवाच ।"},
{"c": "5.33", "n": "5", "i": 22618, "v": "प्रवेशय महाप्राज्ञं विदुरं दीर्घदर्शिनम् । अहं हि विदुरस्यास्य नाकाल्यो जातु दर्शने ।।"},
{"c": "5.33", "t": "द्वाःस्थ उवाच ।"},
{"c": "5.33", "n": "6", "i": 22619, "v": "प्रविशान्तःपुरं क्षत्तर्महाराजस्य धीमतः । न हि ते दर्शनेऽकाल्यो जातु राजा ब्रवीति माम् ।।"},
{"c": "5.33", "t": "वैशंपायन उवाच ।"},
{"c": "5.33", "n": "7", "i": 22620, "v": "ततः प्रविश्य विदुरो धृतराष्ट्रनिवेशनम् । अब्रवीत्प्राञ्जलिर्वाक्यं चिन्तयानं नराधिपम् ।।"},
{"c": "5.33", "n": "8", "i": 22621, "v": "विदुरोऽहं महाप्राज्ञ संप्राप्तस्तव शासनात् । यदि किंचन कर्तव्यमयमस्मि प्रशाधि माम् ।।"},
{"c": "5.33", "t": "धृतराष्ट्र उवाच ।"},
{"c": "5.33", "n": "9", "i": 22622, "v": "संजयो विदुर प्राप्तो गर्हयित्वा च मां गतः । अजातशत्रोः श्वो वाक्यं सभामध्ये स वक्ष्यति ।।"},
{"c": "5.33", "n": "10", "i": 22623, "v": "तस्याद्य कुरुवीरस्य न विज्ञातं वचो मया । तन्मे दहति गात्राणि तदकार्षीत्प्रजागरम् ।।"},
{"c": "5.33", "n": "11", "i": 22624, "v": "जाग्रतो दह्यमानस्य श्रेयो यदिह पश्यसि । तद्ब्रूहि त्वं हि नस्तात धर्मार्थकुशलो ह्यसि ।।"},
{"c": "5.33", "n": "12", "i": 22625, "v": "यतः प्राप्तः संजयः पाण्डवेभ्यो; न मे यथावन्मनसः प्रशान्तिः । सर्वेन्द्रियाण्यप्रकृतिं गतानि; किं वक्ष्यतीत्येव हि मेऽद्य चिन्ता ।।"},
{"c": "5.33", "t": "विदुर उवाच ।"},
{"c": "5.33", "n": "13", "i": 22626, "v": "अभियुक्तं बलवता दुर्बलं हीनसाधनम् । हृतस्वं कामिनं चोरमाविशन्ति प्रजागराः ।।"},
{"c": "5.33", "n": "14", "i": 22627, "v": "कच्चिदेतैर्महादोषैर्न स्पृष्टोऽसि नराधिप । कच्चिन्न परवित्तेषु गृध्यन्विपरितप्यसे ।।"},
{"c": "5.33", "t": "धृतराष्ट्र उवाच ।"},
{"c": "5.33", "n": "15", "i": 22628, "v": "श्रोतुमिच्छामि ते धर्म्यं परं नैःश्रेयसं वचः । अस्मिन्राजर्षिवंशे हि त्वमेकः प्राज्ञसंमतः ।।"},
{"c": "5.33", "t": "विदुर उवाच ।"},
{"c": "5.33", "n": "16", "i": 22629, "v": "निषेवते प्रशस्तानि निन्दितानि न सेवते । अनास्तिकः श्रद्दधान एतत्पण्डितलक्षणम् ।।"},
{"c": "5.33", "n": "17", "i": 22630, "v": "क्रोधो हर्षश्च दर्पश्च ह्रीस्तम्भो मान्यमानिता । यमर्थान्नापकर्षन्ति स वै पण्डित उच्यते ।।"},
{"c": "5.33", "n": "18", "i": 22631, "v": "यस्य कृत्यं न जानन्ति मन्त्रं वा मन्त्रितं परे । कृतमेवास्य जानन्ति स वै पण्डित उच्यते ।।"},
{"c": "5.33", "n": "19", "i": 22632, "v": "यस्य कृत्यं न विघ्नन्ति शीतमुष्णं भयं रतिः । समृद्धिरसमृद्धिर्वा स वै पण्डित उच्यते ।।"},
{"c": "5.33", "n": "20", "i": 22633, "v": "यस्य संसारिणी प्रज्ञा धर्मार्थावनुवर्तते । कामादर्थं वृणीते यः स वै पण्डित उच्यते ।।"},
{"c": "5.33", "n": "21", "i": 22634, "v": "यथाशक्ति चिकीर्षन्ति यथाशक्ति च कुर्वते । न किंचिदवमन्यन्ते पण्डिता भरतर्षभ ।।"},
{"c": "5.33", "n": "22", "i": 22635, "v": "क्षिप्रं विजानाति चिरं शृणोति; विज्ञाय चार्थं भजते न कामात् । नासंपृष्टो व्युपयुङ्क्ते परार्थे; तत्प्रज्ञानं प्रथमं पण्डितस्य ।।"},
{"c": "5.33", "n": "23", "i": 22636, "v": "नाप्राप्यमभिवाञ्छन्ति नष्टं नेच्छन्ति शोचितुम् । आपत्सु च न मुह्यन्ति नराः पण्डितबुद्धयः ।।"},
{"c": "5.33", "n": "24", "i": 22637, "v": "निश्चित्य यः प्रक्रमते नान्तर्वसति कर्मणः । अवन्ध्यकालो वश्यात्मा स वै पण्डित उच्यते ।।"},
{"c": "5.33", "n": "25", "i": 22638, "v": "आर्यकर्मणि रज्यन्ते भूतिकर्माणि कुर्वते । हितं च नाभ्यसूयन्ति पण्डिता भरतर्षभ ।।"},
{"c": "5.33", "n": "26", "i": 22639, "v": "न हृष्यत्यात्मसंमाने नावमानेन तप्यते । गाङ्गो ह्रद इवाक्षोभ्यो यः स पण्डित उच्यते ।।"},
{"c": "5.33", "n": "27", "i": 22640, "v": "तत्त्वज्ञः सर्वभूतानां योगज्ञः सर्वकर्मणाम् । उपायज्ञो मनुष्याणां नरः पण्डित उच्यते ।।"},
{"c": "5.33", "n": "28", "i": 22641, "v": "प्रवृत्तवाक्चित्रकथ ऊहवान्प्रतिभानवान् । आशु ग्रन्थस्य वक्ता च स वै पण्डित उच्यते ।।"},
{"c": "5.33", "n": "29", "i": 22642, "v": "श्रुतं प्रज्ञानुगं यस्य प्रज्ञा चैव श्रुतानुगा । असंभिन्नार्यमर्यादः पण्डिताख्यां लभेत सः ।।"},
{"c": "5.33", "n": "30", "i": 22643, "v": "अश्रुतश्च समुन्नद्धो दरिद्रश्च महामनाः । अर्थांश्चाकर्मणा प्रेप्सुर्मूढ इत्युच्यते बुधैः ।।"},
{"c": "5.33", "n": "31", "i": 22644, "v": "स्वमर्थं यः परित्यज्य परार्थमनुतिष्ठति । मिथ्या चरति मित्रार्थे यश्च मूढः स उच्यते ।।"},
{"c": "5.33", "n": "32", "i": 22645, "v": "अकामान्कामयति यः कामयानान्परिद्विषन् । बलवन्तं च यो द्वेष्टि तमाहुर्मूढचेतसम् ।।"},
{"c": "5.33", "n": "33", "i": 22646, "v": "अमित्रं कुरुते मित्रं मित्रं द्वेष्टि हिनस्ति च । कर्म चारभते दुष्टं तमाहुर्मूढचेतसम् ।।"},
{"c": "5.33", "n": "34", "i": 22647, "v": "संसारयति कृत्यानि सर्वत्र विचिकित्सते । चिरं करोति क्षिप्रार्थे स मूढो भरतर्षभ ।।"},
{"c": "5.33", "n": "35", "i": 22648, "v": "अनाहूतः प्रविशति अपृष्टो बहु भाषते । विश्वसत्यप्रमत्तेषु मूढचेता नराधमः ।।"},
{"c": "5.33", "n": "36", "i": 22649, "v": "परं क्षिपति दोषेण वर्तमानः स्वयं तथा । यश्च क्रुध्यत्यनीशः सन्स च मूढतमो नरः ।।"},
{"c": "5.33", "n": "37", "i": 22650, "v": "आत्मनो बलमज्ञाय धर्मार्थपरिवर्जितम् । अलभ्यमिच्छन्नैष्कर्म्यान्मूढबुद्धिरिहोच्यते ।।"},
{"c": "5.33", "n": "38", "i": 22651, "v": "अशिष्यं शास्ति यो राजन्यश्च शून्यमुपासते । कदर्यं भजते यश्च तमाहुर्मूढचेतसम् ।।"},
{"c": "5.33", "n": "39", "i": 22652, "v": "अर्थं महान्तमासाद्य विद्यामैश्वर्यमेव वा । विचरत्यसमुन्नद्धो यः स पण्डित उच्यते ।।"},
{"c": "5.33", "n": "40", "i": 22653, "v": "एकः संपन्नमश्नाति वस्ते वासश्च शोभनम् । योऽसंविभज्य भृत्येभ्यः को नृशंसतरस्ततः ।।"},
{"c": "5.33", "n": "41", "i": 22654, "v": "एकः पापानि कुरुते फलं भुङ्क्ते महाजनः । भोक्तारो विप्रमुच्यन्ते कर्ता दोषेण लिप्यते ।।"},
{"c": "5.33", "n": "42", "i": 22655, "v": "एकं हन्यान्न वा हन्यादिषुर्मुक्तो धनुष्मता । बुद्धिर्बुद्धिमतोत्सृष्टा हन्याद्राष्ट्रं सराजकम् ।।"},
{"c": "5.33", "n": "43", "i": 22656, "v": "एकया द्वे विनिश्चित्य त्रींश्चतुर्भिर्वशे कुरु । पञ्च जित्वा विदित्वा षट्सप्त हित्वा सुखी भव ।।"},
{"c": "5.33", "n": "44", "i": 22657, "v": "एकं विषरसो हन्ति शस्त्रेणैकश्च वध्यते । सराष्ट्रं सप्रजं हन्ति राजानं मन्त्रविस्रवः ।।"},
{"c": "5.33", "n": "45", "i": 22658, "v": "एकः स्वादु न भुञ्जीत एकश्चार्थान्न चिन्तयेत् । एको न गच्छेदध्वानं नैकः सुप्तेषु जागृयात् ।।"},
{"c": "5.33", "n": "46", "i": 22659, "v": "एकमेवाद्वितीयं तद्यद्राजन्नावबुध्यसे । सत्यं स्वर्गस्य सोपानं पारावारस्य नौरिव ।।"},
{"c": "5.33", "n": "47", "i": 22660, "v": "एकः क्षमावतां दोषो द्वितीयो नोपलभ्यते । यदेनं क्षमया युक्तमशक्तं मन्यते जनः ।।"},
{"c": "5.33", "n": "48", "i": 22661, "v": "एको धर्मः परं श्रेयः क्षमैका शान्तिरुत्तमा । विद्यैका परमा दृष्टिरहिंसैका सुखावहा ।।"},
{"c": "5.33", "n": "49", "i": 22662, "v": "द्वाविमौ ग्रसते भूमिः सर्पो बिलशयानिव । राजानं चाविरोद्धारं ब्राह्मणं चाप्रवासिनम् ।।"},
{"c": "5.33", "n": "50", "i": 22663, "v": "द्वे कर्मणी नरः कुर्वन्नस्मिँल्लोके विरोचते । अब्रुवन्परुषं किंचिदसतो नार्थयंस्तथा ।।"},
{"c": "5.33", "n": "51", "i": 22664, "v": "द्वाविमौ पुरुषव्याघ्र परप्रत्ययकारिणौ । स्त्रियः कामितकामिन्यो लोकः पूजितपूजकः ।।"},
{"c": "5.33", "n": "52", "i": 22665, "v": "द्वाविमौ कण्टकौ तीक्ष्णौ शरीरपरिशोषणौ । यश्चाधनः कामयते यश्च कुप्यत्यनीश्वरः ।।"},
{"c": "5.33", "n": "53", "i": 22666, "v": "द्वाविमौ पुरुषौ राजन्स्वर्गस्योपरि तिष्ठतः । प्रभुश्च क्षमया युक्तो दरिद्रश्च प्रदानवान् ।।"},
{"c": "5.33", "n": "54", "i": 22667, "v": "न्यायागतस्य द्रव्यस्य बोद्धव्यौ द्वावतिक्रमौ । अपात्रे प्रतिपत्तिश्च पात्रे चाप्रतिपादनम् ।।"},
{"c": "5.33", "n": "55", "i": 22668, "v": "त्रयो न्याया मनुष्याणां श्रूयन्ते भरतर्षभ । कनीयान्मध्यमः श्रेष्ठ इति वेदविदो विदुः ।।"},
{"c": "5.33", "n": "56", "i": 22669, "v": "त्रिविधाः पुरुषा राजन्नुत्तमाधममध्यमाः । नियोजयेद्यथावत्तांस्त्रिविधेष्वेव कर्मसु ।।"},
{"c": "5.33", "n": "57", "i": 22670, "v": "त्रय एवाधना राजन्भार्या दासस्तथा सुतः । यत्ते समधिगच्छन्ति यस्य ते तस्य तद्धनम् ।।"},
{"c": "5.33", "n": "58", "i": 22671, "v": "चत्वारि राज्ञा तु महाबलेन; वर्ज्यान्याहुः पण्डितस्तानि विद्यात् । अल्पप्रज्ञैः सह मन्त्रं न कुर्या;न्न दीर्घसूत्रैरलसैश्चारणैश्च ।।"},
{"c": "5.33", "n": "59", "i": 22672, "v": "चत्वारि ते तात गृहे वसन्तु; श्रियाभिजुष्टस्य गृहस्थधर्मे । वृद्धो ज्ञातिरवसन्नः कुलीनः; सखा दरिद्रो भगिनी चानपत्या ।।"},
{"c": "5.33", "n": "60", "i": 22673, "v": "चत्वार्याह महाराज सद्यस्कानि बृहस्पतिः । पृच्छते त्रिदशेन्द्राय तानीमानि निबोध मे ।।"},
{"c": "5.33", "n": "61", "i": 22674, "v": "देवतानां च संकल्पमनुभावं च धीमताम् । विनयं कृतविद्यानां विनाशं पापकर्मणाम् ।।"},
{"c": "5.33", "n": "62", "i": 22675, "v": "पञ्चाग्नयो मनुष्येण परिचर्याः प्रयत्नतः । पिता माताग्निरात्मा च गुरुश्च भरतर्षभ ।।"},
{"c": "5.33", "n": "63", "i": 22676, "v": "पञ्चैव पूजयँल्लोके यशः प्राप्नोति केवलम् । देवान्पितॄन्मनुष्यांश्च भिक्षूनतिथिपञ्चमान् ।।"},
{"c": "5.33", "n": "64", "i": 22677, "v": "पञ्च त्वानुगमिष्यन्ति यत्र यत्र गमिष्यसि । मित्राण्यमित्रा मध्यस्था उपजीव्योपजीविनः ।।"},
{"c": "5.33", "n": "65", "i": 22678, "v": "पञ्चेन्द्रियस्य मर्त्यस्य छिद्रं चेदेकमिन्द्रियम् । ततोऽस्य स्रवति प्रज्ञा दृतेः पादादिवोदकम् ।।"},
{"c": "5.33", "n": "66", "i": 22679, "v": "षड्दोषाः पुरुषेणेह हातव्या भूतिमिच्छता । निद्रा तन्द्री भयं क्रोध आलस्यं दीर्घसूत्रता ।।"},
{"c": "5.33", "n": "67", "i": 22680, "v": "षडिमान्पुरुषो जह्याद्भिन्नां नावमिवार्णवे । अप्रवक्तारमाचार्यमनधीयानमृत्विजम् ।।"},
{"c": "5.33", "n": "68", "i": 22681, "v": "अरक्षितारं राजानं भार्यां चाप्रियवादिनीम् । ग्रामकामं च गोपालं वनकामं च नापितम् ।।"},
{"c": "5.33", "n": "69", "i": 22682, "v": "षडेव तु गुणाः पुंसा न हातव्याः कदाचन । सत्यं दानमनालस्यमनसूया क्षमा धृतिः ।।"},
{"c": "5.33", "n": "70", "i": 22683, "v": "षण्णामात्मनि नित्यानामैश्वर्यं योऽधिगच्छति । न स पापैः कुतोऽनर्थैर्युज्यते विजितेन्द्रियः ।।"},
{"c": "5.33", "n": "71", "i": 22684, "v": "षडिमे षट्सु जीवन्ति सप्तमो नोपलभ्यते । चोराः प्रमत्ते जीवन्ति व्याधितेषु चिकित्सकाः ।।"},
{"c": "5.33", "n": "72", "i": 22685, "v": "प्रमदाः कामयानेषु यजमानेषु याजकाः । राजा विवदमानेषु नित्यं मूर्खेषु पण्डिताः ।।"},
{"c": "5.33", "n": "73", "i": 22686, "v": "सप्त दोषाः सदा राज्ञा हातव्या व्यसनोदयाः । प्रायशो यैर्विनश्यन्ति कृतमूलाश्च पार्थिवाः ।।"},
{"c": "5.33", "n": "74", "i": 22687, "v": "स्त्रियोऽक्षा मृगया पानं वाक्पारुष्यं च पञ्चमम् । महच्च दण्डपारुष्यमर्थदूषणमेव च ।।"},
{"c": "5.33", "n": "75", "i": 22688, "v": "अष्टौ पूर्वनिमित्तानि नरस्य विनशिष्यतः । ब्राह्मणान्प्रथमं द्वेष्टि ब्राह्मणैश्च विरुध्यते ।।"},
{"c": "5.33", "n": "76", "i": 22689, "v": "ब्राह्मणस्वानि चादत्ते ब्राह्मणांश्च जिघांसति । रमते निन्दया चैषां प्रशंसां नाभिनन्दति ।।"},
{"c": "5.33", "n": "77", "i": 22690, "v": "नैतान्स्मरति कृत्येषु याचितश्चाभ्यसूयति । एतान्दोषान्नरः प्राज्ञो बुद्ध्या बुद्ध्वा विवर्जयेत् ।।"},
{"c": "5.33", "n": "78", "i": 22691, "v": "अष्टाविमानि हर्षस्य नवनीतानि भारत । वर्तमानानि दृश्यन्ते तान्येव सुसुखान्यपि ।।"},
{"c": "5.33", "n": "79", "i": 22692, "v": "समागमश्च सखिभिर्महांश्चैव धनागमः । पुत्रेण च परिष्वङ्गः संनिपातश्च मैथुने ।।"},
{"c": "5.33", "n": "80", "i": 22693, "v": "समये च प्रियालापः स्वयूथेषु च संनतिः । अभिप्रेतस्य लाभश्च पूजा च जनसंसदि ।।"},
{"c": "5.33", "n": "81", "i": 22694, "v": "नवद्वारमिदं वेश्म त्रिस्थूणं पञ्चसाक्षिकम् । क्षेत्रज्ञाधिष्ठितं विद्वान्यो वेद स परः कविः ।।"},
{"c": "5.33", "n": "82", "i": 22695, "v": "दश धर्मं न जानन्ति धृतराष्ट्र निबोध तान् । मत्तः प्रमत्त उन्मत्तः श्रान्तः क्रुद्धो बुभुक्षितः ।।"},
{"c": "5.33", "n": "83", "i": 22696, "v": "त्वरमाणश्च भीरुश्च लुब्धः कामी च ते दश । तस्मादेतेषु भावेषु न प्रसज्जेत पण्डितः ।।"},
{"c": "5.33", "n": "84", "i": 22697, "v": "अत्रैवोदाहरन्तीममितिहासं पुरातनम् । पुत्रार्थमसुरेन्द्रेण गीतं चैव सुधन्वना ।।"},
{"c": "5.33", "n": "85", "i": 22698, "v": "यः काममन्यू प्रजहाति राजा; पात्रे प्रतिष्ठापयते धनं च । विशेषविच्छ्रुतवान्क्षिप्रकारी; तं सर्वलोकः कुरुते प्रमाणम् ।।"},
{"c": "5.33", "n": "86", "i": 22699, "v": "जानाति विश्वासयितुं मनुष्या;न्विज्ञातदोषेषु दधाति दण्डम् । जानाति मात्रां च तथा क्षमां च; तं तादृशं श्रीर्जुषते समग्रा ।।"},
{"c": "5.33", "n": "87", "i": 22700, "v": "सुदुर्बलं नावजानाति कंचि;द्युक्तो रिपुं सेवते बुद्धिपूर्वम् । न विग्रहं रोचयते बलस्थैः; काले च यो विक्रमते स धीरः ।।"},
{"c": "5.33", "n": "88", "i": 22701, "v": "प्राप्यापदं न व्यथते कदाचि;दुद्योगमन्विच्छति चाप्रमत्तः । दुःखं च काले सहते जितात्मा; धुरंधरस्तस्य जिताः सपत्नाः ।।"},
{"c": "5.33", "n": "89", "i": 22702, "v": "अनर्थकं विप्रवासं गृहेभ्यः; पापैः संधिं परदाराभिमर्शम् । दम्भं स्तैन्यं पैशुनं मद्यपानं; न सेवते यः स सुखी सदैव ।।"},
{"c": "5.33", "n": "90", "i": 22703, "v": "न संरम्भेणारभतेऽर्थवर्ग;माकारितः शंसति तथ्यमेव । न मात्रार्थे रोचयते विवादं; नापूजितः कुप्यति चाप्यमूढः ।।"},
{"c": "5.33", "n": "91", "i": 22704, "v": "न योऽभ्यसूयत्यनुकम्पते च; न दुर्बलः प्रातिभाव्यं करोति । नात्याह किंचित्क्षमते विवादं; सर्वत्र तादृग्लभते प्रशंसाम् ।।"},
{"c": "5.33", "n": "92", "i": 22705, "v": "यो नोद्धतं कुरुते जातु वेषं; न पौरुषेणापि विकत्थतेऽन्यान् । न मूर्च्छितः कटुकान्याह किंचि;त्प्रियं सदा तं कुरुते जनोऽपि ।।"},
{"c": "5.33", "n": "93", "i": 22706, "v": "न वैरमुद्दीपयति प्रशान्तं; न दर्पमारोहति नास्तमेति । न दुर्गतोऽस्मीति करोति मन्युं; तमार्यशीलं परमाहुरग्र्यम् ।।"},
{"c": "5.33", "n": "94", "i": 22707, "v": "न स्वे सुखे वै कुरुते प्रहर्षं; नान्यस्य दुःखे भवति प्रतीतः । दत्त्वा न पश्चात्कुरुतेऽनुतापं; न कत्थते सत्पुरुषार्यशीलः ।।"},
{"c": "5.33", "n": "95", "i": 22708, "v": "देशाचारान्समयाञ्जातिधर्मा;न्बुभूषते यस्तु परावरज्ञः । स तत्र तत्राधिगतः सदैव; महाजनस्याधिपत्यं करोति ।।"},
{"c": "5.33", "n": "96", "i": 22709, "v": "दम्भं मोहं मत्सरं पापकृत्यं; राजद्विष्टं पैशुनं पूगवैरम् । मत्तोन्मत्तैर्दुर्जनैश्चापि वादं; यः प्रज्ञावान्वर्जयेत्स प्रधानः ।।"},
{"c": "5.33", "n": "97", "i": 22710, "v": "दमं शौचं दैवतं मङ्गलानि; प्रायश्चित्तं विविधाँल्लोकवादान् । एतानि यः कुरुते नैत्यकानि; तस्योत्थानं देवता राधयन्ति ।।"},
{"c": "5.33", "n": "98", "i": 22711, "v": "समैर्विवाहं कुरुते न हीनैः; समैः सख्यं व्यवहारं कथाश्च । गुणैर्विशिष्टांश्च पुरोदधाति; विपश्चितस्तस्य नयाः सुनीताः ।।"},
{"c": "5.33", "n": "99", "i": 22712, "v": "मितं भुङ्क्ते संविभज्याश्रितेभ्यो; मितं स्वपित्यमितं कर्म कृत्वा । ददात्यमित्रेष्वपि याचितः सं;स्तमात्मवन्तं प्रजहत्यनर्थाः ।।"},
{"c": "5.33", "n": "100", "i": 22713, "v": "चिकीर्षितं विप्रकृतं च यस्य; नान्ये जनाः कर्म जानन्ति किंचित् । मन्त्रे गुप्ते सम्यगनुष्ठिते च; स्वल्पो नास्य व्यथते कश्चिदर्थः ।।"},
{"c": "5.33", "n": "101", "i": 22714, "v": "यः सर्वभूतप्रशमे निविष्टः; सत्यो मृदुर्दानकृच्छुद्धभावः । अतीव संज्ञायते ज्ञातिमध्ये; महामणिर्जात्य इव प्रसन्नः ।।"},
{"c": "5.33", "n": "102", "i": 22715, "v": "य आत्मनापत्रपते भृशं नरः; स सर्वलोकस्य गुरुर्भवत्युत । अनन्ततेजाः सुमनाः समाहितः; स्वतेजसा सूर्य इवावभासते ।।"},
{"c": "5.33", "n": "103", "i": 22716, "v": "वने जाताः शापदग्धस्य राज्ञः; पाण्डोः पुत्राः पञ्च पञ्चेन्द्रकल्पाः । त्वयैव बाला वर्धिताः शिक्षिताश्च; तवादेशं पालयन्त्याम्बिकेय ।।"},
{"c": "5.33", "n": "104", "i": 22717, "v": "प्रदायैषामुचितं तात राज्यं; सुखी पुत्रैः सहितो मोदमानः । न देवानां नापि च मानुषाणां; भविष्यसि त्वं तर्कणीयो नरेन्द्र ।।"},
{"c": "5.34", "t": "धृतराष्ट्र उवाच ।"},
{"c": "5.34", "n": "1", "i": 22718, "v": "जाग्रतो दह्यमानस्य यत्कार्यमनुपश्यसि । तद्ब्रूहि त्वं हि नस्तात धर्मार्थकुशलः शुचिः ।।"},
{"c": "5.34", "n": "2", "i": 22719, "v": "त्वं मां यथावद्विदुर प्रशाधि; प्रज्ञापूर्वं सर्वमजातशत्रोः । यन्मन्यसे पथ्यमदीनसत्त्व; श्रेयस्करं ब्रूहि तद्वै कुरूणाम् ।।"},
{"c": "5.34", "n": "3", "i": 22720, "v": "पापाशङ्की पापमेवानुपश्य;न्पृच्छामि त्वां व्याकुलेनात्मनाहम् । कवे तन्मे ब्रूहि सर्वं यथाव;न्मनीषितं सर्वमजातशत्रोः ।।"},
{"c": "5.34", "t": "विदुर उवाच ।"},
{"c": "5.34", "n": "4", "i": 22721, "v": "शुभं वा यदि वा पापं द्वेष्यं वा यदि वा प्रियम् । अपृष्टस्तस्य तद्ब्रूयाद्यस्य नेच्छेत्पराभवम् ।।"},
{"c": "5.34", "n": "5", "i": 22722, "v": "तस्माद्वक्ष्यामि ते राजन्भवमिच्छन्कुरून्प्रति । वचः श्रेयस्करं धर्म्यं ब्रुवतस्तन्निबोध मे ।।"},
{"c": "5.34", "n": "6", "i": 22723, "v": "मिथ्योपेतानि कर्माणि सिध्येयुर्यानि भारत । अनुपायप्रयुक्तानि मा स्म तेषु मनः कृथाः ।।"},
{"c": "5.34", "n": "7", "i": 22724, "v": "तथैव योगविहितं न सिध्येत्कर्म यन्नृप । उपाययुक्तं मेधावी न तत्र ग्लपयेन्मनः ।।"},
{"c": "5.34", "n": "8", "i": 22725, "v": "अनुबन्धानवेक्षेत सानुबन्धेषु कर्मसु । संप्रधार्य च कुर्वीत न वेगेन समाचरेत् ।।"},
{"c": "5.34", "n": "9", "i": 22726, "v": "अनुबन्धं च संप्रेक्ष्य विपाकांश्चैव कर्मणाम् । उत्थानमात्मनश्चैव धीरः कुर्वीत वा न वा ।।"},
{"c": "5.34", "n": "10", "i": 22727, "v": "यः प्रमाणं न जानाति स्थाने वृद्धौ तथा क्षये । कोशे जनपदे दण्डे न स राज्येऽवतिष्ठते ।।"},
{"c": "5.34", "n": "11", "i": 22728, "v": "यस्त्वेतानि प्रमाणानि यथोक्तान्यनुपश्यति । युक्तो धर्मार्थयोर्ज्ञाने स राज्यमधिगच्छति ।।"},
{"c": "5.34", "n": "12", "i": 22729, "v": "न राज्यं प्राप्तमित्येव वर्तितव्यमसांप्रतम् । श्रियं ह्यविनयो हन्ति जरा रूपमिवोत्तमम् ।।"},
{"c": "5.34", "n": "13", "i": 22730, "v": "भक्ष्योत्तमप्रतिच्छन्नं मत्स्यो बडिशमायसम् । रूपाभिपाती ग्रसते नानुबन्धमवेक्षते ।।"},
{"c": "5.34", "n": "14", "i": 22731, "v": "यच्छक्यं ग्रसितुं ग्रस्यं ग्रस्तं परिणमेच्च यत् । हितं च परिणामे यत्तदद्यं भूतिमिच्छता ।।"},
{"c": "5.34", "n": "15", "i": 22732, "v": "वनस्पतेरपक्वानि फलानि प्रचिनोति यः । स नाप्नोति रसं तेभ्यो बीजं चास्य विनश्यति ।।"},
{"c": "5.34", "n": "16", "i": 22733, "v": "यस्तु पक्वमुपादत्ते काले परिणतं फलम् । फलाद्रसं स लभते बीजाच्चैव फलं पुनः ।।"},
{"c": "5.34", "n": "17", "i": 22734, "v": "यथा मधु समादत्ते रक्षन्पुष्पाणि षट्पदः । तद्वदर्थान्मनुष्येभ्य आदद्यादविहिंसया ।।"},
{"c": "5.34", "n": "18", "i": 22735, "v": "पुष्पं पुष्पं विचिन्वीत मूलच्छेदं न कारयेत् । मालाकार इवारामे न यथाङ्गारकारकः ।।"},
{"c": "5.34", "n": "19", "i": 22736, "v": "किं नु मे स्यादिदं कृत्वा किं नु मे स्यादकुर्वतः । इति कर्माणि संचिन्त्य कुर्याद्वा पुरुषो न वा ।।"},
{"c": "5.34", "n": "20", "i": 22737, "v": "अनारभ्या भवन्त्यर्थाः केचिन्नित्यं तथागताः । कृतः पुरुषकारोऽपि भवेद्येषु निरर्थकः ।।"},
{"c": "5.34", "n": "21", "i": 22738, "v": "कांश्चिदर्थान्नरः प्राज्ञो लघुमूलान्महाफलान् । क्षिप्रमारभते कर्तुं न विघ्नयति तादृशान् ।।"},
{"c": "5.34", "n": "22", "i": 22739, "v": "ऋजु पश्यति यः सर्वं चक्षुषानुपिबन्निव । आसीनमपि तूष्णीकमनुरज्यन्ति तं प्रजाः ।।"},
{"c": "5.34", "n": "23", "i": 22740, "v": "चक्षुषा मनसा वाचा कर्मणा च चतुर्विधम् । प्रसादयति लोकं यः तं लोकोऽनुप्रसीदति ।।"},
{"c": "5.34", "n": "24", "i": 22741, "v": "यस्मात्त्रस्यन्ति भूतानि मृगव्याधान्मृगा इव । सागरान्तामपि महीं लब्ध्वा स परिहीयते ।।"},
{"c": "5.34", "n": "25", "i": 22742, "v": "पितृपैतामहं राज्यं प्राप्तवान्स्वेन तेजसा । वायुरभ्रमिवासाद्य भ्रंशयत्यनये स्थितः ।।"},
{"c": "5.34", "n": "26", "i": 22743, "v": "धर्ममाचरतो राज्ञः सद्भिश्चरितमादितः । वसुधा वसुसंपूर्णा वर्धते भूतिवर्धनी ।।"},
{"c": "5.34", "n": "27", "i": 22744, "v": "अथ संत्यजतो धर्ममधर्मं चानुतिष्ठतः । प्रतिसंवेष्टते भूमिरग्नौ चर्माहितं यथा ।।"},
{"c": "5.34", "n": "28", "i": 22745, "v": "य एव यत्नः क्रियते परराष्ट्रावमर्दने । स एव यत्नः कर्तव्यः स्वराष्ट्रपरिपालने ।।"},
{"c": "5.34", "n": "29", "i": 22746, "v": "धर्मेण राज्यं विन्देत धर्मेण परिपालयेत् । धर्ममूलां श्रियं प्राप्य न जहाति न हीयते ।।"},
{"c": "5.34", "n": "30", "i": 22747, "v": "अप्युन्मत्तात्प्रलपतो बालाच्च परिसर्पतः । सर्वतः सारमादद्यादश्मभ्य इव काञ्चनम् ।।"},
{"c": "5.34", "n": "31", "i": 22748, "v": "सुव्याहृतानि सुधियां सुकृतानि ततस्ततः । संचिन्वन्धीर आसीत शिलाहारी शिलं यथा ।।"},
{"c": "5.34", "n": "32", "i": 22749, "v": "गन्धेन गावः पश्यन्ति वेदैः पश्यन्ति ब्राह्मणाः । चारैः पश्यन्ति राजानश्चक्षुर्भ्यामितरे जनाः ।।"},
{"c": "5.34", "n": "33", "i": 22750, "v": "भूयांसं लभते क्लेशं या गौर्भवति दुर्दुहा । अथ या सुदुहा राजन्नैव तां विनयन्त्यपि ।।"},
{"c": "5.34", "n": "34", "i": 22751, "v": "यदतप्तं प्रणमति न तत्संतापयन्त्यपि । यच्च स्वयं नतं दारु न तत्संनामयन्त्यपि ।।"},
{"c": "5.34", "n": "35", "i": 22752, "v": "एतयोपमया धीरः संनमेत बलीयसे । इन्द्राय स प्रणमते नमते यो बलीयसे ।।"},
{"c": "5.34", "n": "36", "i": 22753, "v": "पर्जन्यनाथाः पशवो राजानो मित्रबान्धवाः । पतयो बान्धवाः स्त्रीणां ब्राह्मणा वेदबान्धवाः ।।"},
{"c": "5.34", "n": "37", "i": 22754, "v": "सत्येन रक्ष्यते धर्मो विद्या योगेन रक्ष्यते । मृजया रक्ष्यते रूपं कुलं वृत्तेन रक्ष्यते ।।"},
{"c": "5.34", "n": "38", "i": 22755, "v": "मानेन रक्ष्यते धान्यमश्वान्रक्षत्यनुक्रमः । अभीक्ष्णदर्शनाद्गावः स्त्रियो रक्ष्याः कुचेलतः ।।"},
{"c": "5.34", "n": "39", "i": 22756, "v": "न कुलं वृत्तहीनस्य प्रमाणमिति मे मतिः । अन्त्येष्वपि हि जातानां वृत्तमेव विशिष्यते ।।"},
{"c": "5.34", "n": "40", "i": 22757, "v": "य ईर्ष्युः परवित्तेषु रूपे वीर्ये कुलान्वये । सुखे सौभाग्यसत्कारे तस्य व्याधिरनन्तकः ।।"},
{"c": "5.34", "n": "41", "i": 22758, "v": "अकार्यकरणाद्भीतः कार्याणां च विवर्जनात् । अकाले मन्त्रभेदाच्च येन माद्येन्न तत्पिबेत् ।।"},
{"c": "5.34", "n": "42", "i": 22759, "v": "विद्यामदो धनमदस्तृतीयोऽभिजनो मदः । एते मदावलिप्तानामेत एव सतां दमाः ।।"},
{"c": "5.34", "n": "43", "i": 22760, "v": "असन्तोऽभ्यर्थिताः सद्भिः किंचित्कार्यं कदाचन । मन्यन्ते सन्तमात्मानमसन्तमपि विश्रुतम् ।।"},
{"c": "5.34", "n": "44", "i": 22761, "v": "गतिरात्मवतां सन्तः सन्त एव सतां गतिः । असतां च गतिः सन्तो न त्वसन्तः सतां गतिः ।।"},
{"c": "5.34", "n": "45", "i": 22762, "v": "जिता सभा वस्त्रवता समाशा गोमता जिता । अध्वा जितो यानवता सर्वं शीलवता जितम् ।।"},
{"c": "5.34", "n": "46", "i": 22763, "v": "शीलं प्रधानं पुरुषे तद्यस्येह प्रणश्यति । न तस्य जीवितेनार्थो न धनेन न बन्धुभिः ।।"},
{"c": "5.34", "n": "47", "i": 22764, "v": "आढ्यानां मांसपरमं मध्यानां गोरसोत्तरम् । लवणोत्तरं दरिद्राणां भोजनं भरतर्षभ ।।"},
{"c": "5.34", "n": "48", "i": 22765, "v": "संपन्नतरमेवान्नं दरिद्रा भुञ्जते सदा । क्षुत्स्वादुतां जनयति सा चाढ्येषु सुदुर्लभा ।।"},
{"c": "5.34", "n": "49", "i": 22766, "v": "प्रायेण श्रीमतां लोके भोक्तुं शक्तिर्न विद्यते । दरिद्राणां तु राजेन्द्र अपि काष्ठं हि जीर्यते ।।"},
{"c": "5.34", "n": "50", "i": 22767, "v": "अवृत्तिर्भयमन्त्यानां मध्यानां मरणाद्भयम् । उत्तमानां तु मर्त्यानामवमानात्परं भयम् ।।"},
{"c": "5.34", "n": "51", "i": 22768, "v": "ऐश्वर्यमदपापिष्ठा मदाः पानमदादयः । ऐश्वर्यमदमत्तो हि नापतित्वा विबुध्यते ।।"},
{"c": "5.34", "n": "52", "i": 22769, "v": "इन्द्रियैरिन्द्रियार्थेषु वर्तमानैरनिग्रहैः । तैरयं ताप्यते लोको नक्षत्राणि ग्रहैरिव ।।"},
{"c": "5.34", "n": "53", "i": 22770, "v": "यो जितः पञ्चवर्गेण सहजेनात्मकर्शिना । आपदस्तस्य वर्धन्ते शुक्लपक्ष इवोडुराट् ।।"},
{"c": "5.34", "n": "54", "i": 22771, "v": "अविजित्य य आत्मानममात्यान्विजिगीषते । अमित्रान्वाजितामात्यः सोऽवशः परिहीयते ।।"},
{"c": "5.34", "n": "55", "i": 22772, "v": "आत्मानमेव प्रथमं देशरूपेण यो जयेत् । ततोऽमात्यानमित्रांश्च न मोघं विजिगीषते ।।"},
{"c": "5.34", "n": "56", "i": 22773, "v": "वश्येन्द्रियं जितामात्यं धृतदण्डं विकारिषु । परीक्ष्यकारिणं धीरमत्यन्तं श्रीर्निषेवते ।।"},
{"c": "5.34", "n": "57", "i": 22774, "v": "रथः शरीरं पुरुषस्य राज;न्नात्मा नियन्तेन्द्रियाण्यस्य चाश्वाः । तैरप्रमत्तः कुशलः सदश्वै;र्दान्तैः सुखं याति रथीव धीरः ।।"},
{"c": "5.34", "n": "58", "i": 22775, "v": "एतान्यनिगृहीतानि व्यापादयितुमप्यलम् । अविधेया इवादान्ता हयाः पथि कुसारथिम् ।।"},
{"c": "5.34", "n": "59", "i": 22776, "v": "अनर्थमर्थतः पश्यन्नर्थं चैवाप्यनर्थतः । इन्द्रियैः प्रसृतो बालः सुदुःखं मन्यते सुखम् ।।"},
{"c": "5.34", "n": "60", "i": 22777, "v": "धर्मार्थौ यः परित्यज्य स्यादिन्द्रियवशानुगः । श्रीप्राणधनदारेभ्य क्षिप्रं स परिहीयते ।।"},
{"c": "5.34", "n": "61", "i": 22778, "v": "अर्थानामीश्वरो यः स्यादिन्द्रियाणामनीश्वरः । इन्द्रियाणामनैश्वर्यादैश्वर्याद्भ्रश्यते हि सः ।।"},
{"c": "5.34", "n": "62", "i": 22779, "v": "आत्मनात्मानमन्विच्छेन्मनोबुद्धीन्द्रियैर्यतैः । आत्मैव ह्यात्मनो बन्धुरात्मैव रिपुरात्मनः ।।"},
{"c": "5.34", "n": "63", "i": 22780, "v": "क्षुद्राक्षेणेव जालेन झषावपिहितावुभौ । कामश्च राजन्क्रोधश्च तौ प्रज्ञानं विलुम्पतः ।।"},
{"c": "5.34", "n": "64", "i": 22781, "v": "समवेक्ष्येह धर्मार्थौ संभारान्योऽधिगच्छति । स वै संभृतसंभारः सततं सुखमेधते ।।"},
{"c": "5.34", "n": "65", "i": 22782, "v": "यः पञ्चाभ्यन्तराञ्शत्रूनविजित्य मतिक्षयान् । जिगीषति रिपूनन्यान्रिपवोऽभिभवन्ति तम् ।।"},
{"c": "5.34", "n": "66", "i": 22783, "v": "दृश्यन्ते हि दुरात्मानो वध्यमानाः स्वकर्मभिः । इन्द्रियाणामनीशत्वाद्राजानो राज्यविभ्रमैः ।।"},
{"c": "5.34", "n": "67", "i": 22784, "v": "असंत्यागात्पापकृतामपापां;स्तुल्यो दण्डः स्पृशते मिश्रभावात् । शुष्केणार्द्रं दह्यते मिश्रभावा;त्तस्मात्पापैः सह संधिं न कुर्यात् ।।"},
{"c": "5.34", "n": "68", "i": 22785, "v": "निजानुत्पततः शत्रून्पञ्च पञ्चप्रयोजनान् । यो मोहान्न निगृह्णाति तमापद्ग्रसते नरम् ।।"},
{"c": "5.34", "n": "69", "i": 22786, "v": "अनसूयार्जवं शौचं संतोषः प्रियवादिता । दमः सत्यमनायासो न भवन्ति दुरात्मनाम् ।।"},
{"c": "5.34", "n": "70", "i": 22787, "v": "आत्मज्ञानमनायासस्तितिक्षा धर्मनित्यता । वाक्चैव गुप्ता दानं च नैतान्यन्त्येषु भारत ।।"},
{"c": "5.34", "n": "71", "i": 22788, "v": "आक्रोशपरिवादाभ्यां विहिंसन्त्यबुधा बुधान् । वक्ता पापमुपादत्ते क्षममाणो विमुच्यते ।।"},
{"c": "5.34", "n": "72", "i": 22789, "v": "हिंसा बलमसाधूनां राज्ञां दण्डविधिर्बलम् । शुश्रूषा तु बलं स्त्रीणां क्षमा गुणवतां बलम् ।।"},
{"c": "5.34", "n": "73", "i": 22790, "v": "वाक्संयमो हि नृपते सुदुष्करतमो मतः । अर्थवच्च विचित्रं च न शक्यं बहु भाषितुम् ।।"},
{"c": "5.34", "n": "74", "i": 22791, "v": "अभ्यावहति कल्याणं विविधा वाक्सुभाषिता । सैव दुर्भाषिता राजन्ननर्थायोपपद्यते ।।"},
{"c": "5.34", "n": "75", "i": 22792, "v": "संरोहति शरैर्विद्धं वनं परशुना हतम् । वाचा दुरुक्तं बीभत्सं न संरोहति वाक्क्षतम् ।।"},
{"c": "5.34", "n": "76", "i": 22793, "v": "कर्णिनालीकनाराचा निर्हरन्ति शरीरतः । वाक्शल्यस्तु न निर्हर्तुं शक्यो हृदिशयो हि सः ।।"},
{"c": "5.34", "n": "77", "i": 22794, "v": "वाक्सायका वदनान्निष्पतन्ति; यैराहतः शोचति रात्र्यहानि । परस्य नामर्मसु ते पतन्ति; तान्पण्डितो नावसृजेत्परेषु ।।"},
{"c": "5.34", "n": "78", "i": 22795, "v": "यस्मै देवाः प्रयच्छन्ति पुरुषाय पराभवम् । बुद्धिं तस्यापकर्षन्ति सोऽपाचीनानि पश्यति ।।"},
{"c": "5.34", "n": "79", "i": 22796, "v": "बुद्धौ कलुषभूतायां विनाशे प्रत्युपस्थिते । अनयो नयसंकाशो हृदयान्नापसर्पति ।।"},
{"c": "5.34", "n": "80", "i": 22797, "v": "सेयं बुद्धिः परीता ते पुत्राणां तव भारत । पाण्डवानां विरोधेन न चैनामवबुध्यसे ।।"},
{"c": "5.34", "n": "81", "i": 22798, "v": "राजा लक्षणसंपन्नस्त्रैलोक्यस्यापि यो भवेत् । शिष्यस्ते शासिता सोऽस्तु धृतराष्ट्र युधिष्ठिरः ।।"},
{"c": "5.34", "n": "82", "i": 22799, "v": "अतीव सर्वान्पुत्रांस्ते भागधेयपुरस्कृतः । तेजसा प्रज्ञया चैव युक्तो धर्मार्थतत्त्ववित् ।।"},
{"c": "5.34", "n": "83", "i": 22800, "v": "आनृशंस्यादनुक्रोशाद्योऽसौ धर्मभृतां वरः । गौरवात्तव राजेन्द्र बहून्क्लेशांस्तितिक्षति ।।"},
{"c": "5.35", "t": "धृतराष्ट्र उवाच ।"},
{"c": "5.35", "n": "1", "i": 22801, "v": "ब्रूहि भूयो महाबुद्धे धर्मार्थसहितं वचः । शृण्वतो नास्ति मे तृप्तिर्विचित्राणीह भाषसे ।।"},
{"c": "5.35", "t": "विदुर उवाच ।"},
{"c": "5.35", "n": "2", "i": 22802, "v": "सर्वतीर्थेषु वा स्नानं सर्वभूतेषु चार्जवम् । उभे एते समे स्यातामार्जवं वा विशिष्यते ।।"},
{"c": "5.35", "n": "3", "i": 22803, "v": "आर्जवं प्रतिपद्यस्व पुत्रेषु सततं विभो । इह कीर्तिं परां प्राप्य प्रेत्य स्वर्गमवाप्स्यसि ।।"},
{"c": "5.35", "n": "4", "i": 22804, "v": "यावत्कीर्तिर्मनुष्यस्य पुण्या लोकेषु गीयते । तावत्स पुरुषव्याघ्र स्वर्गलोके महीयते ।।"},
{"c": "5.35", "n": "5", "i": 22805, "v": "अत्राप्युदाहरन्तीममितिहासं पुरातनम् । विरोचनस्य संवादं केशिन्यर्थे सुधन्वना ।।"},
{"c": "5.35", "t": "केशिन्युवाच ।"},
{"c": "5.35", "n": "6", "i": 22806, "v": "किं ब्राह्मणाः स्विच्छ्रेयांसो दितिजाः स्विद्विरोचन । अथ केन स्म पर्यङ्कं सुधन्वा नाधिरोहति ।।"},
{"c": "5.35", "t": "विरोचन उवाच ।"},
{"c": "5.35", "n": "7", "i": 22807, "v": "प्राजापत्या हि वै श्रेष्ठा वयं केशिनि सत्तमाः । अस्माकं खल्विमे लोकाः के देवाः के द्विजातयः ।।"},
{"c": "5.35", "t": "केशिन्युवाच ।"},
{"c": "5.35", "n": "8", "i": 22808, "v": "इहैवास्स्व प्रतीक्षाव उपस्थाने विरोचन । सुधन्वा प्रातरागन्ता पश्येयं वां समागतौ ।।"},
{"c": "5.35", "t": "विरोचन उवाच ।"},
{"c": "5.35", "n": "9", "i": 22809, "v": "तथा भद्रे करिष्यामि यथा त्वं भीरु भाषसे । सुधन्वानं च मां चैव प्रातर्द्रष्टासि संगतौ ।।"},
{"c": "5.35", "t": "सुधन्वोवाच ।"},
{"c": "5.35", "n": "10", "i": 22810, "v": "अन्वालभे हिरण्मयं प्राह्रादेऽहं तवासनम् । एकत्वमुपसंपन्नो न त्वासेयं त्वया सह ।।"},
{"c": "5.35", "t": "विरोचन उवाच ।"},
{"c": "5.35", "n": "11", "i": 22811, "v": "अन्वाहरन्तु फलकं कूर्चं वाप्यथ वा बृसीम् । सुधन्वन्न त्वमर्होऽसि मया सह समासनम् ।।"},
{"c": "5.35", "t": "सुधन्वोवाच ।"},
{"c": "5.35", "n": "12", "i": 22812, "v": "पितापि ते समासीनमुपासीतैव मामधः । बालः सुखैधितो गेहे न त्वं किंचन बुध्यसे ।।"},
{"c": "5.35", "t": "विरोचन उवाच ।"},
{"c": "5.35", "n": "13", "i": 22813, "v": "हिरण्यं च गवाश्वं च यद्वित्तमसुरेषु नः । सुधन्वन्विपणे तेन प्रश्नं पृच्छाव ये विदुः ।।"},
{"c": "5.35", "t": "सुधन्वोवाच ।"},
{"c": "5.35", "n": "14", "i": 22814, "v": "हिरण्यं च गवाश्वं च तवैवास्तु विरोचन । प्राणयोस्तु पणं कृत्वा प्रश्नं पृच्छाव ये विदुः ।।"},
{"c": "5.35", "t": "विरोचन उवाच ।"},
{"c": "5.35", "n": "15", "i": 22815, "v": "आवां कुत्र गमिष्यावः प्राणयोर्विपणे कृते । न हि देवेष्वहं स्थाता न मनुष्येषु कर्हिचित् ।।"},
{"c": "5.35", "t": "सुधन्वोवाच ।"},
{"c": "5.35", "n": "16", "i": 22816, "v": "पितरं ते गमिष्यावः प्राणयोर्विपणे कृते । पुत्रस्यापि स हेतोर्हि प्रह्रादो नानृतं वदेत् ।।"},
{"c": "5.35", "t": "प्रह्राद उवाच ।"},
{"c": "5.35", "n": "17", "i": 22817, "v": "इमौ तौ संप्रदृश्येते याभ्यां न चरितं सह । आशीविषाविव क्रुद्धावेकमार्गमिहागतौ ।।"},
{"c": "5.35", "n": "18", "i": 22818, "v": "किं वै सहैव चरतो न पुरा चरतः सह । विरोचनैतत्पृच्छामि किं ते सख्यं सुधन्वना ।।"},
{"c": "5.35", "t": "विरोचन उवाच ।"},
{"c": "5.35", "n": "19", "i": 22819, "v": "न मे सुधन्वना सख्यं प्राणयोर्विपणावहे । प्रह्राद तत्त्वां पृच्छामि मा प्रश्नमनृतं वदीः ।।"},
{"c": "5.35", "t": "प्रह्राद उवाच ।"},
{"c": "5.35", "n": "20", "i": 22820, "v": "उदकं मधुपर्कं चाप्यानयन्तु सुधन्वने । ब्रह्मन्नभ्यर्चनीयोऽसि श्वेता गौः पीवरीकृता ।।"},
{"c": "5.35", "t": "सुधन्वोवाच ।"},
{"c": "5.35", "n": "21", "i": 22821, "v": "उदकं मधुपर्कं च पथ एवार्पितं मम । प्रह्राद त्वं तु नौ प्रश्नं तथ्यं प्रब्रूहि पृच्छतोः ।।"},
{"c": "5.35", "t": "प्रह्राद उवाच ।"},
{"c": "5.35", "n": "22", "i": 22822, "v": "पुत्रो वान्यो भवान्ब्रह्मन्साक्ष्ये चैव भवेत्स्थितः । तयोर्विवदतोः प्रश्नं कथमस्मद्विधो वदेत् ।।"},
{"c": "5.35", "n": "23", "i": 22823, "v": "अथ यो नैव प्रब्रूयात्सत्यं वा यदि वानृतम् । एतत्सुधन्वन्पृच्छामि दुर्विवक्ता स्म किं वसेत् ।।"},
{"c": "5.35", "t": "सुधन्वोवाच ।"},
{"c": "5.35", "n": "24", "i": 22824, "v": "यां रात्रिमधिविन्ना स्त्री यां चैवाक्षपराजितः । यां च भाराभितप्ताङ्गो दुर्विवक्ता स्म तां वसेत् ।।"},
{"c": "5.35", "n": "25", "i": 22825, "v": "नगरे प्रतिरुद्धः सन्बहिर्द्वारे बुभुक्षितः । अमित्रान्भूयसः पश्यन्दुर्विवक्ता स्म तां वसेत् ।।"},
{"c": "5.35", "n": "26", "i": 22826, "v": "पञ्च पश्वनृते हन्ति दश हन्ति गवानृते । शतमश्वानृते हन्ति सहस्रं पुरुषानृते ।।"},
{"c": "5.35", "n": "27", "i": 22827, "v": "हन्ति जातानजातांश्च हिरण्यार्थेऽनृतं वदन् । सर्वं भूम्यनृते हन्ति मा स्म भूम्यनृतं वदीः ।।"},
{"c": "5.35", "t": "प्रह्राद उवाच ।"},
{"c": "5.35", "n": "28", "i": 22828, "v": "मत्तः श्रेयानङ्गिरा वै सुधन्वा त्वद्विरोचन । मातास्य श्रेयसी मातुस्तस्मात्त्वं तेन वै जितः ।।"},
{"c": "5.35", "n": "29", "i": 22829, "v": "विरोचन सुधन्वायं प्राणानामीश्वरस्तव । सुधन्वन्पुनरिच्छामि त्वया दत्तं विरोचनम् ।।"},
{"c": "5.35", "t": "सुधन्वोवाच ।"},
{"c": "5.35", "n": "30", "i": 22830, "v": "यद्धर्ममवृणीथास्त्वं न कामादनृतं वदीः । पुनर्ददामि ते तस्मात्पुत्रं प्रह्राद दुर्लभम् ।।"},
{"c": "5.35", "n": "31", "i": 22831, "v": "एष प्रह्राद पुत्रस्ते मया दत्तो विरोचनः । पादप्रक्षालनं कुर्यात्कुमार्याः संनिधौ मम ।।"},
{"c": "5.35", "t": "विदुर उवाच ।"},
{"c": "5.35", "n": "32", "i": 22832, "v": "तस्माद्राजेन्द्र भूम्यर्थे नानृतं वक्तुमर्हसि । मा गमः ससुतामात्योऽत्ययं पुत्राननुभ्रमन् ।।"},
{"c": "5.35", "n": "33", "i": 22833, "v": "न देवा यष्टिमादाय रक्षन्ति पशुपालवत् । यं तु रक्षितुमिच्छन्ति बुद्ध्या संविभजन्ति तम् ।।"},
{"c": "5.35", "n": "34", "i": 22834, "v": "यथा यथा हि पुरुषः कल्याणे कुरुते मनः । तथा तथास्य सर्वार्थाः सिध्यन्ते नात्र संशयः ।।"},
{"c": "5.35", "n": "35", "i": 22835, "v": "न छन्दांसि वृजिनात्तारयन्ति; मायाविनं मायया वर्तमानम् । नीडं शकुन्ता इव जातपक्षा;श्छन्दांस्येनं प्रजहत्यन्तकाले ।।"},
{"c": "5.35", "n": "36", "i": 22836, "v": "मत्तापानं कलहं पूगवैरं; भार्यापत्योरन्तरं ज्ञातिभेदम् । राजद्विष्टं स्त्रीपुमांसोर्विवादं; वर्ज्यान्याहुर्यश्च पन्थाः प्रदुष्टः ।।"},
{"c": "5.35", "n": "37", "i": 22837, "v": "सामुद्रिकं वणिजं चोरपूर्वं; शलाकधूर्तं च चिकित्सकं च । अरिं च मित्रं च कुशीलवं च; नैतान्साक्ष्येष्वधिकुर्वीत सप्त ।।"},
{"c": "5.35", "n": "38", "i": 22838, "v": "मानाग्निहोत्रमुत मानमौनं; मानेनाधीतमुत मानयज्ञः । एतानि चत्वार्यभयंकराणि; भयं प्रयच्छन्त्ययथाकृतानि ।।"},
{"c": "5.35", "n": "39", "i": 22839, "v": "अगारदाही गरदः कुण्डाशी सोमविक्रयी । पर्वकारश्च सूची च मित्रध्रुक्पारदारिकः ।।"},
{"c": "5.35", "n": "40", "i": 22840, "v": "भ्रूणहा गुरुतल्पी च यश्च स्यात्पानपो द्विजः । अतितीक्ष्णश्च काकश्च नास्तिको वेदनिन्दकः ।।"},
{"c": "5.35", "n": "41", "i": 22841, "v": "स्रुवप्रग्रहणो व्रात्यः कीनाशश्चार्थवानपि । रक्षेत्युक्तश्च यो हिंस्यात्सर्वे ब्रह्महणैः समाः ।।"},
{"c": "5.35", "n": "42", "i": 22842, "v": "तृणोल्कया ज्ञायते जातरूपं; युगे भद्रो व्यवहारेण साधुः । शूरो भयेष्वर्थकृच्छ्रेषु धीरः; कृच्छ्रास्वापत्सु सुहृदश्चारयश्च ।।"},
{"c": "5.35", "n": "43", "i": 22843, "v": "जरा रूपं हरति हि धैर्यमाशा; मृत्युः प्राणान्धर्मचर्यामसूया । क्रोधः श्रियं शीलमनार्यसेवा; ह्रियं कामः सर्वमेवाभिमानः ।।"},
{"c": "5.35", "n": "44", "i": 22844, "v": "श्रीर्मङ्गलात्प्रभवति प्रागल्भ्यात्संप्रवर्धते । दाक्ष्यात्तु कुरुते मूलं संयमात्प्रतितिष्ठति ।।"},
{"c": "5.35", "n": "45", "i": 22845, "v": "अष्टौ गुणाः पुरुषं दीपयन्ति; प्रज्ञा च कौल्यं च दमः श्रुतं च । पराक्रमश्चाबहुभाषिता च; दानं यथाशक्ति कृतज्ञता च ।।"},
{"c": "5.35", "n": "46", "i": 22846, "v": "एतान्गुणांस्तात महानुभावा;नेको गुणः संश्रयते प्रसह्य । राजा यदा सत्कुरुते मनुष्यं; सर्वान्गुणानेष गुणोऽतिभाति ।।"},
{"c": "5.35", "n": "47", "i": 22847, "v": "अष्टौ नृपेमानि मनुष्यलोके; स्वर्गस्य लोकस्य निदर्शनानि । चत्वार्येषामन्ववेतानि सद्भि;श्चत्वार्येषामन्ववयन्ति सन्तः ।।"},
{"c": "5.35", "n": "48", "i": 22848, "v": "यज्ञो दानमध्ययनं तपश्च; चत्वार्येतान्यन्ववेतानि सद्भिः । दमः सत्यमार्जवमानृशंस्यं; चत्वार्येतान्यन्ववयन्ति सन्तः ।।"},
{"c": "5.35", "n": "49", "i": 22849, "v": "न सा सभा यत्र न सन्ति वृद्धा; न ते वृद्धा ये न वदन्ति धर्मम् । नासौ धर्मो यत्र न सत्यमस्ति; न तत्सत्यं यच्छलेनानुविद्धम् ।।"},
{"c": "5.35", "n": "50", "i": 22850, "v": "सत्यं रूपं श्रुतं विद्या कौल्यं शीलं बलं धनम् । शौर्यं च चित्रभाष्यं च दश संसर्गयोनयः ।।"},
{"c": "5.35", "n": "51", "i": 22851, "v": "पापं कुर्वन्पापकीर्तिः पापमेवाश्नुते फलम् । पुण्यं कुर्वन्पुण्यकीर्तिः पुण्यमेवाश्नुते फलम् ।।"},
{"c": "5.35", "n": "52", "i": 22852, "v": "पापं प्रज्ञां नाशयति क्रियमाणं पुनः पुनः । नष्टप्रज्ञः पापमेव नित्यमारभते नरः ।।"},
{"c": "5.35", "n": "53", "i": 22853, "v": "पुण्यं प्रज्ञां वर्धयति क्रियमाणं पुनः पुनः । वृद्धप्रज्ञः पुण्यमेव नित्यमारभते नरः ।।"},
{"c": "5.35", "n": "54", "i": 22854, "v": "असूयको दन्दशूको निष्ठुरो वैरकृन्नरः । स कृच्छ्रं महदाप्नोति नचिरात्पापमाचरन् ।।"},
{"c": "5.35", "n": "55", "i": 22855, "v": "अनसूयः कृतप्रज्ञः शोभनान्याचरन्सदा । अकृच्छ्रात्सुखमाप्नोति सर्वत्र च विराजते ।।"},
{"c": "5.35", "n": "56", "i": 22856, "v": "प्रज्ञामेवागमयति यः प्राज्ञेभ्यः स पण्डितः । प्राज्ञो ह्यवाप्य धर्मार्थौ शक्नोति सुखमेधितुम् ।।"},
{"c": "5.35", "n": "57", "i": 22857, "v": "दिवसेनैव तत्कुर्याद्येन रात्रौ सुखं वसेत् । अष्टमासेन तत्कुर्याद्येन वर्षाः सुखं वसेत् ।।"},
{"c": "5.35", "n": "58", "i": 22858, "v": "पूर्वे वयसि तत्कुर्याद्येन वृद्धः सुखं वसेत् । यावज्जीवेन तत्कुर्याद्येन प्रेत्य सुखं वसेत् ।।"},
{"c": "5.35", "n": "59", "i": 22859, "v": "जीर्णमन्नं प्रशंसन्ति भार्यां च गतयौवनाम् । शूरं विगतसंग्रामं गतपारं तपस्विनम् ।।"},
{"c": "5.35", "n": "60", "i": 22860, "v": "धनेनाधर्मलब्धेन यच्छिद्रमपिधीयते । असंवृतं तद्भवति ततोऽन्यदवदीर्यते ।।"},
{"c": "5.35", "n": "61", "i": 22861, "v": "गुरुरात्मवतां शास्ता शास्ता राजा दुरात्मनाम् । अथ प्रच्छन्नपापानां शास्ता वैवस्वतो यमः ।।"},
{"c": "5.35", "n": "62", "i": 22862, "v": "ऋषीणां च नदीनां च कुलानां च महात्मनाम् । प्रभवो नाधिगन्तव्यः स्त्रीणां दुश्चरितस्य च ।।"},
{"c": "5.35", "n": "63", "i": 22863, "v": "द्विजातिपूजाभिरतो दाता ज्ञातिषु चार्जवी । क्षत्रियः स्वर्गभाग्राजंश्चिरं पालयते महीम् ।।"},
{"c": "5.35", "n": "64", "i": 22864, "v": "सुवर्णपुष्पां पृथिवीं चिन्वन्ति पुरुषास्त्रयः । शूरश्च कृतविद्यश्च यश्च जानाति सेवितुम् ।।"},
{"c": "5.35", "n": "65", "i": 22865, "v": "बुद्धिश्रेष्ठानि कर्माणि बाहुमध्यानि भारत । तानि जङ्घाजघन्यानि भारप्रत्यवराणि च ।।"},
{"c": "5.35", "n": "66", "i": 22866, "v": "दुर्योधने च शकुनौ मूढे दुःशासने तथा । कर्णे चैश्वर्यमाधाय कथं त्वं भूतिमिच्छसि ।।"},
{"c": "5.35", "n": "67", "i": 22867, "v": "सर्वैर्गुणैरुपेताश्च पाण्डवा भरतर्षभ । पितृवत्त्वयि वर्तन्ते तेषु वर्तस्व पुत्रवत् ।।"},
{"c": "5.36", "t": "विदुर उवाच ।"},
{"c": "5.36", "n": "1", "i": 22868, "v": "अत्रैवोदाहरन्तीममितिहासं पुरातनम् । आत्रेयस्य च संवादं साध्यानां चेति नः श्रुतम् ।।"},
{"c": "5.36", "n": "2", "i": 22869, "v": "चरन्तं हंसरूपेण महर्षिं संशितव्रतम् । साध्या देवा महाप्राज्ञं पर्यपृच्छन्त वै पुरा ।।"},
{"c": "5.36", "n": "3", "i": 22870, "v": "साध्या देवा वयमस्मो महर्षे; दृष्ट्वा भवन्तं न शक्नुमोऽनुमातुम् । श्रुतेन धीरो बुद्धिमांस्त्वं मतो नः; काव्यां वाचं वक्तुमर्हस्युदाराम् ।।"},
{"c": "5.36", "t": "हंस उवाच ।"},
{"c": "5.36", "n": "4", "i": 22871, "v": "एतत्कार्यममराः संश्रुतं मे; धृतिः शमः सत्यधर्मानुवृत्तिः । ग्रन्थिं विनीय हृदयस्य सर्वं; प्रियाप्रिये चात्मवशं नयीत ।।"},
{"c": "5.36", "n": "5", "i": 22872, "v": "आक्रुश्यमानो नाक्रोशेन्मन्युरेव तितिक्षितः । आक्रोष्टारं निर्दहति सुकृतं चास्य विन्दति ।।"},
{"c": "5.36", "n": "6", "i": 22873, "v": "नाक्रोशी स्यान्नावमानी परस्य; मित्रद्रोही नोत नीचोपसेवी । न चातिमानी न च हीनवृत्तो; रूक्षां वाचं रुशतीं वर्जयीत ।।"},
{"c": "5.36", "n": "7", "i": 22874, "v": "मर्माण्यस्थीनि हृदयं तथासू;न्घोरा वाचो निर्दहन्तीह पुंसाम् । तस्माद्वाचं रुशतीं रूक्षरूपां; धर्मारामो नित्यशो वर्जयीत ।।"},
{"c": "5.36", "n": "8", "i": 22875, "v": "अरुंतुदं परुषं रूक्षवाचं; वाक्कण्टकैर्वितुदन्तं मनुष्यान् । विद्यादलक्ष्मीकतमं जनानां; मुखे निबद्धां निरृतिं वहन्तम् ।।"},
{"c": "5.36", "n": "9", "i": 22876, "v": "परश्चेदेनमधिविध्येत बाणै;र्भृशं सुतीक्ष्णैरनलार्कदीप्तैः । विरिच्यमानोऽप्यतिरिच्यमानो; विद्यात्कविः सुकृतं मे दधाति ।।"},
{"c": "5.36", "n": "10", "i": 22877, "v": "यदि सन्तं सेवते यद्यसन्तं; तपस्विनं यदि वा स्तेनमेव । वासो यथा रङ्गवशं प्रयाति; तथा स तेषां वशमभ्युपैति ।।"},
{"c": "5.36", "n": "11", "i": 22878, "v": "वादं तु यो न प्रवदेन्न वादये;द्यो नाहतः प्रतिहन्यान्न घातयेत् । यो हन्तुकामस्य न पापमिच्छे;त्तस्मै देवाः स्पृहयन्त्यागताय ।।"},
{"c": "5.36", "n": "12", "i": 22879, "v": "अव्याहृतं व्याहृताच्छ्रेय आहुः; सत्यं वदेद्व्याहृतं तद्द्वितीयम् । प्रियं वदेद्व्याहृतं तत्तृतीयं; धर्म्यं वदेद्व्याहृतं तच्चतुर्थम् ।।"},
{"c": "5.36", "n": "13", "i": 22880, "v": "यादृशैः संविवदते यादृशांश्चोपसेवते । यादृगिच्छेच्च भवितुं तादृग्भवति पूरुषः ।।"},
{"c": "5.36", "n": "14", "i": 22881, "v": "यतो यतो निवर्तते ततस्ततो विमुच्यते । निवर्तनाद्धि सर्वतो न वेत्ति दुःखमण्वपि ।।"},
{"c": "5.36", "n": "15", "i": 22882, "v": "न जीयते नोत जिगीषतेऽन्या;न्न वैरकृच्चाप्रतिघातकश्च । निन्दाप्रशंसासु समस्वभावो; न शोचते हृष्यति नैव चायम् ।।"},
{"c": "5.36", "n": "16", "i": 22883, "v": "भावमिच्छति सर्वस्य नाभावे कुरुते मतिम् । सत्यवादी मृदुर्दान्तो यः स उत्तमपूरुषः ।।"},
{"c": "5.36", "n": "17", "i": 22884, "v": "नानर्थकं सान्त्वयति प्रतिज्ञाय ददाति च । राद्धापराद्धे जानाति यः स मध्यमपूरुषः ।।"},
{"c": "5.36", "n": "18", "i": 22885, "v": "दुःशासनस्तूपहन्ता न शास्ता; नावर्तते मन्युवशात्कृतघ्नः । न कस्यचिन्मित्रमथो दुरात्मा; कलाश्चैता अधमस्येह पुंसः ।।"},
{"c": "5.36", "n": "19", "i": 22886, "v": "न श्रद्दधाति कल्याणं परेभ्योऽप्यात्मशङ्कितः । निराकरोति मित्राणि यो वै सोऽधमपूरुषः ।।"},
{"c": "5.36", "n": "20", "i": 22887, "v": "उत्तमानेव सेवेत प्राप्ते काले तु मध्यमान् । अधमांस्तु न सेवेत य इच्छेच्छ्रेय आत्मनः ।।"},
{"c": "5.36", "n": "21", "i": 22888, "v": "प्राप्नोति वै वित्तमसद्बलेन; नित्योत्थानात्प्रज्ञया पौरुषेण । न त्वेव सम्यग्लभते प्रशंसां; न वृत्तमाप्नोति महाकुलानाम् ।।"},
{"c": "5.36", "t": "धृतराष्ट्र उवाच ।"},
{"c": "5.36", "n": "22", "i": 22889, "v": "महाकुलानां स्पृहयन्ति देवा; धर्मार्थवृद्धाश्च बहुश्रुताश्च । पृच्छामि त्वां विदुर प्रश्नमेतं; भवन्ति वै कानि महाकुलानि ।।"},
{"c": "5.36", "t": "विदुर उवाच ।"},
{"c": "5.36", "n": "23", "i": 22890, "v": "तपो दमो ब्रह्मवित्त्वं वितानाः; पुण्या विवाहाः सततान्नदानम् । येष्वेवैते सप्त गुणा भवन्ति; सम्यग्वृत्तास्तानि महाकुलानि ।।"},
{"c": "5.36", "n": "24", "i": 22891, "v": "येषां न वृत्तं व्यथते न योनि;र्वृत्तप्रसादेन चरन्ति धर्मम् । ये कीर्तिमिच्छन्ति कुले विशिष्टां; त्यक्तानृतास्तानि महाकुलानि ।।"},
{"c": "5.36", "n": "25", "i": 22892, "v": "अनिज्ययाविवाहैश्च वेदस्योत्सादनेन च । कुलान्यकुलतां यान्ति धर्मस्यातिक्रमेण च ।।"},
{"c": "5.36", "n": "26", "i": 22893, "v": "देवद्रव्यविनाशेन ब्रह्मस्वहरणेन च । कुलान्यकुलतां यान्ति ब्राह्मणातिक्रमेण च ।।"},
{"c": "5.36", "n": "27", "i": 22894, "v": "ब्राह्मणानां परिभवात्परिवादाच्च भारत । कुलान्यकुलतां यान्ति न्यासापहरणेन च ।।"},
{"c": "5.36", "n": "28", "i": 22895, "v": "कुलानि समुपेतानि गोभिः पुरुषतोऽश्वतः । कुलसंख्यां न गच्छन्ति यानि हीनानि वृत्ततः ।।"},
{"c": "5.36", "n": "29", "i": 22896, "v": "वृत्ततस्त्वविहीनानि कुलान्यल्पधनान्यपि । कुलसंख्यां तु गच्छन्ति कर्षन्ति च महद्यशः ।।"},
{"c": "5.36", "n": "30", "i": 22897, "v": "मा नः कुले वैरकृत्कश्चिदस्तु; राजामात्यो मा परस्वापहारी । मित्रद्रोही नैकृतिकोऽनृती वा; पूर्वाशी वा पितृदेवातिथिभ्यः ।।"},
{"c": "5.36", "n": "31", "i": 22898, "v": "यश्च नो ब्राह्मणं हन्याद्यश्च नो ब्राह्मणान्द्विषेत् । न नः स समितिं गच्छेद्यश्च नो निर्वपेत्कृषिम् ।।"},
{"c": "5.36", "n": "32", "i": 22899, "v": "तृणानि भूमिरुदकं वाक्चतुर्थी च सूनृता । सतामेतानि गेहेषु नोच्छिद्यन्ते कदाचन ।।"},
{"c": "5.36", "n": "33", "i": 22900, "v": "श्रद्धया परया राजन्नुपनीतानि सत्कृतिम् । प्रवृत्तानि महाप्राज्ञ धर्मिणां पुण्यकर्मणाम् ।।"},
{"c": "5.36", "n": "34", "i": 22901, "v": "सूक्ष्मोऽपि भारं नृपते स्यन्दनो वै; शक्तो वोढुं न तथान्ये महीजाः । एवं युक्ता भारसहा भवन्ति; महाकुलीना न तथान्ये मनुष्याः ।।"},
{"c": "5.36", "n": "35", "i": 22902, "v": "न तन्मित्रं यस्य कोपाद्बिभेति; यद्वा मित्रं शङ्कितेनोपचर्यम् । यस्मिन्मित्रे पितरीवाश्वसीत; तद्वै मित्रं संगतानीतराणि ।।"},
{"c": "5.36", "n": "36", "i": 22903, "v": "यदि चेदप्यसंबन्धो मित्रभावेन वर्तते । स एव बन्धुस्तन्मित्रं सा गतिस्तत्परायणम् ।।"},
{"c": "5.36", "n": "37", "i": 22904, "v": "चलचित्तस्य वै पुंसो वृद्धाननुपसेवतः । पारिप्लवमतेर्नित्यमध्रुवो मित्रसंग्रहः ।।"},
{"c": "5.36", "n": "38", "i": 22905, "v": "चलचित्तमनात्मानमिन्द्रियाणां वशानुगम् । अर्थाः समतिवर्तन्ते हंसाः शुष्कं सरो यथा ।।"},
{"c": "5.36", "n": "39", "i": 22906, "v": "अकस्मादेव कुप्यन्ति प्रसीदन्त्यनिमित्ततः । शीलमेतदसाधूनामभ्रं पारिप्लवं यथा ।।"},
{"c": "5.36", "n": "40", "i": 22907, "v": "सत्कृताश्च कृतार्थाश्च मित्राणां न भवन्ति ये । तान्मृतानपि क्रव्यादाः कृतघ्नान्नोपभुञ्जते ।।"},
{"c": "5.36", "n": "41", "i": 22908, "v": "अर्थयेदेव मित्राणि सति वासति वा धने । नानर्थयन्विजानाति मित्राणां सारफल्गुताम् ।।"},
{"c": "5.36", "n": "42", "i": 22909, "v": "संतापाद्भ्रश्यते रूपं संतापाद्भ्रश्यते बलम् । संतापाद्भ्रश्यते ज्ञानं संतापाद्व्याधिमृच्छति ।।"},
{"c": "5.36", "n": "43", "i": 22910, "v": "अनवाप्यं च शोकेन शरीरं चोपतप्यते । अमित्राश्च प्रहृष्यन्ति मा स्म शोके मनः कृथाः ।।"},
{"c": "5.36", "n": "44", "i": 22911, "v": "पुनर्नरो म्रियते जायते च; पुनर्नरो हीयते वर्धते पुनः । पुनर्नरो याचति याच्यते च; पुनर्नरः शोचति शोच्यते पुनः ।।"},
{"c": "5.36", "n": "45", "i": 22912, "v": "सुखं च दुःखं च भवाभवौ च; लाभालाभौ मरणं जीवितं च । पर्यायशः सर्वमिह स्पृशन्ति; तस्माद्धीरो नैव हृष्येन्न शोचेत् ।।"},
{"c": "5.36", "n": "46", "i": 22913, "v": "चलानि हीमानि षडिन्द्रियाणि; तेषां यद्यद्वर्तते यत्र यत्र । ततस्ततः स्रवते बुद्धिरस्य; छिद्रोदकुम्भादिव नित्यमम्भः ।।"},
{"c": "5.36", "t": "धृतराष्ट्र उवाच ।"},
{"c": "5.36", "n": "47", "i": 22914, "v": "तनुरुच्चः शिखी राजा मिथ्योपचरितो मया । मन्दानां मम पुत्राणां युद्धेनान्तं करिष्यति ।।"},
{"c": "5.36", "n": "48", "i": 22915, "v": "नित्योद्विग्नमिदं सर्वं नित्योद्विग्नमिदं मनः । यत्तत्पदमनुद्विग्नं तन्मे वद महामते ।।"},
{"c": "5.36", "t": "विदुर उवाच ।"},
{"c": "5.36", "n": "49", "i": 22916, "v": "नान्यत्र विद्यातपसोर्नान्यत्रेन्द्रियनिग्रहात् । नान्यत्र लोभसंत्यागाच्छान्तिं पश्यामि तेऽनघ ।।"},
{"c": "5.36", "n": "50", "i": 22917, "v": "बुद्ध्या भयं प्रणुदति तपसा विन्दते महत् । गुरुशुश्रूषया ज्ञानं शान्तिं त्यागेन विन्दति ।।"},
{"c": "5.36", "n": "51", "i": 22918, "v": "अनाश्रिता दानपुण्यं वेदपुण्यमनाश्रिताः । रागद्वेषविनिर्मुक्ता विचरन्तीह मोक्षिणः ।।"},
{"c": "5.36", "n": "52", "i": 22919, "v": "स्वधीतस्य सुयुद्धस्य सुकृतस्य च कर्मणः । तपसश्च सुतप्तस्य तस्यान्ते सुखमेधते ।।"},
{"c": "5.36", "n": "53", "i": 22920, "v": "स्वास्तीर्णानि शयनानि प्रपन्ना; न वै भिन्ना जातु निद्रां लभन्ते । न स्त्रीषु राजन्रतिमाप्नुवन्ति; न मागधैः स्तूयमाना न सूतैः ।।"},
{"c": "5.36", "n": "54", "i": 22921, "v": "न वै भिन्ना जातु चरन्ति धर्मं; न वै सुखं प्राप्नुवन्तीह भिन्नाः । न वै भिन्ना गौरवं मानयन्ति; न वै भिन्नाः प्रशमं रोचयन्ति ।।"},
{"c": "5.36", "n": "55", "i": 22922, "v": "न वै तेषां स्वदते पथ्यमुक्तं; योगक्षेमं कल्पते नोत तेषाम् । भिन्नानां वै मनुजेन्द्र परायणं; न विद्यते किंचिदन्यद्विनाशात् ।।"},
{"c": "5.36", "n": "56", "i": 22923, "v": "संभाव्यं गोषु संपन्नं संभाव्यं ब्राह्मणे तपः । संभाव्यं स्त्रीषु चापल्यं संभाव्यं ज्ञातितो भयम् ।।"},
{"c": "5.36", "n": "57", "i": 22924, "v": "तन्तवोऽप्यायता नित्यं तन्तवो बहुलाः समाः । बहून्बहुत्वादायासान्सहन्तीत्युपमा सताम् ।।"},
{"c": "5.36", "n": "58", "i": 22925, "v": "धूमायन्ते व्यपेतानि ज्वलन्ति सहितानि च । धृतराष्ट्रोल्मुकानीव ज्ञातयो भरतर्षभ ।।"},
{"c": "5.36", "n": "59", "i": 22926, "v": "ब्राह्मणेषु च ये शूराः स्त्रीषु ज्ञातिषु गोषु च । वृन्तादिव फलं पक्वं धृतराष्ट्र पतन्ति ते ।।"},
{"c": "5.36", "n": "60", "i": 22927, "v": "महानप्येकजो वृक्षो बलवान्सुप्रतिष्ठितः । प्रसह्य एव वातेन शाखास्कन्धं विमर्दितुम् ।।"},
{"c": "5.36", "n": "61", "i": 22928, "v": "अथ ये सहिता वृक्षाः संघशः सुप्रतिष्ठिताः । ते हि शीघ्रतमान्वातान्सहन्तेऽन्योन्यसंश्रयात् ।।"},
{"c": "5.36", "n": "62", "i": 22929, "v": "एवं मनुष्यमप्येकं गुणैरपि समन्वितम् । शक्यं द्विषन्तो मन्यन्ते वायुर्द्रुममिवैकजम् ।।"},
{"c": "5.36", "n": "63", "i": 22930, "v": "अन्योन्यसमुपष्टम्भादन्योन्यापाश्रयेण च । ज्ञातयः संप्रवर्धन्ते सरसीवोत्पलान्युत ।।"},
{"c": "5.36", "n": "64", "i": 22931, "v": "अवध्या ब्राह्मणा गावः स्त्रियो बालाश्च ज्ञातयः । येषां चान्नानि भुञ्जीत ये च स्युः शरणागताः ।।"},
{"c": "5.36", "n": "65", "i": 22932, "v": "न मनुष्ये गुणः कश्चिदन्यो धनवतामपि । अनातुरत्वाद्भद्रं ते मृतकल्पा हि रोगिणः ।।"},
{"c": "5.36", "n": "66", "i": 22933, "v": "अव्याधिजं कटुकं शीर्षरोगं; पापानुबन्धं परुषं तीक्ष्णमुग्रम् । सतां पेयं यन्न पिबन्त्यसन्तो; मन्युं महाराज पिब प्रशाम्य ।।"},
{"c": "5.36", "n": "67", "i": 22934, "v": "रोगार्दिता न फलान्याद्रियन्ते; न वै लभन्ते विषयेषु तत्त्वम् । दुःखोपेता रोगिणो नित्यमेव; न बुध्यन्ते धनभोगान्न सौख्यम् ।।"},
{"c": "5.36", "n": "68", "i": 22935, "v": "पुरा ह्युक्तो नाकरोस्त्वं वचो मे; द्यूते जितां द्रौपदीं प्रेक्ष्य राजन् । दुर्योधनं वारयेत्यक्षवत्यां; कितवत्वं पण्डिता वर्जयन्ति ।।"},
{"c": "5.36", "n": "69", "i": 22936, "v": "न तद्बलं यन्मृदुना विरुध्यते; मिश्रो धर्मस्तरसा सेवितव्यः । प्रध्वंसिनी क्रूरसमाहिता श्री;र्मृदुप्रौढा गच्छति पुत्रपौत्रान् ।।"},
{"c": "5.36", "n": "70", "i": 22937, "v": "धार्तराष्ट्राः पाण्डवान्पालयन्तु; पाण्डोः सुतास्तव पुत्रांश्च पान्तु । एकारिमित्राः कुरवो ह्येकमन्त्रा; जीवन्तु राजन्सुखिनः समृद्धाः ।।"},
{"c": "5.36", "n": "71", "i": 22938, "v": "मेढीभूतः कौरवाणां त्वमद्य; त्वय्याधीनं कुरुकुलमाजमीढ । पार्थान्बालान्वनवासप्रतप्ता;न्गोपायस्व स्वं यशस्तात रक्षन् ।।"},
{"c": "5.36", "n": "72", "i": 22939, "v": "संधत्स्व त्वं कौरवान्पाण्डुपुत्रै;र्मा तेऽन्तरं रिपवः प्रार्थयन्तु । सत्ये स्थितास्ते नरदेव सर्वे; दुर्योधनं स्थापय त्वं नरेन्द्र ।।"},
{"c": "5.37", "t": "विदुर उवाच ।"},
{"c": "5.37", "n": "1", "i": 22940, "v": "सप्तदशेमान्राजेन्द्र मनुः स्वायंभुवोऽब्रवीत् । वैचित्रवीर्य पुरुषानाकाशं मुष्टिभिर्घ्नतः ।।"},
{"c": "5.37", "n": "2", "i": 22941, "v": "तानेवेन्द्रस्य हि धनुरनाम्यं नमतोऽब्रवीत् । अथो मरीचिनः पादाननाम्यान्नमतस्तथा ।।"},
{"c": "5.37", "n": "3", "i": 22942, "v": "यश्चाशिष्यं शासति यश्च कुप्यते; यश्चातिवेलं भजते द्विषन्तम् । स्त्रियश्च योऽरक्षति भद्रमस्तु ते; यश्चायाच्यं याचति यश्च कत्थते ।।"},
{"c": "5.37", "n": "4", "i": 22943, "v": "यश्चाभिजातः प्रकरोत्यकार्यं; यश्चाबलो बलिना नित्यवैरी । अश्रद्दधानाय च यो ब्रवीति; यश्चाकाम्यं कामयते नरेन्द्र ।।"},
{"c": "5.37", "n": "5", "i": 22944, "v": "वध्वा हासं श्वशुरो यश्च मन्यते; वध्वा वसन्नुत यो मानकामः । परक्षेत्रे निर्वपति यश्च बीजं; स्त्रियं च यः परिवदतेऽतिवेलम् ।।"},
{"c": "5.37", "n": "6", "i": 22945, "v": "यश्चैव लब्ध्वा न स्मरामीत्युवाच; दत्त्वा च यः कत्थति याच्यमानः । यश्चासतः सान्त्वमुपासतीह; एतेऽनुयान्त्यनिलं पाशहस्ताः ।।"},
{"c": "5.37", "n": "7", "i": 22946, "v": "यस्मिन्यथा वर्तते यो मनुष्य;स्तस्मिंस्तथा वर्तितव्यं स धर्मः । मायाचारो मायया वर्तितव्यः; साध्वाचारः साधुना प्रत्युदेयः ।।"},
{"c": "5.37", "t": "धृतराष्ट्र उवाच ।"},
{"c": "5.37", "n": "8", "i": 22947, "v": "शतायुरुक्तः पुरुषः सर्ववेदेषु वै यदा । नाप्नोत्यथ च तत्सर्वमायुः केनेह हेतुना ।।"},
{"c": "5.37", "t": "विदुर उवाच ।"},
{"c": "5.37", "n": "9", "i": 22948, "v": "अतिवादोऽतिमानश्च तथात्यागो नराधिप । क्रोधश्चातिविवित्सा च मित्रद्रोहश्च तानि षट् ।।"},
{"c": "5.37", "n": "10", "i": 22949, "v": "एत एवासयस्तीक्ष्णाः कृन्तन्त्यायूंषि देहिनाम् । एतानि मानवान्घ्नन्ति न मृत्युर्भद्रमस्तु ते ।।"},
{"c": "5.37", "n": "11", "i": 22950, "v": "विश्वस्तस्यैति यो दारान्यश्चापि गुरुतल्पगः । वृषलीपतिर्द्विजो यश्च पानपश्चैव भारत ।।"},
{"c": "5.37", "n": "12", "i": 22951, "v": "शरणागतहा चैव सर्वे ब्रह्महणैः समाः । एतैः समेत्य कर्तव्यं प्रायश्चित्तमिति श्रुतिः ।।"},
{"c": "5.37", "n": "13", "i": 22952, "v": "गृही वदान्योऽनपविद्धवाक्यः; शेषान्नभोक्ताप्यविहिंसकश्च । नानर्थकृत्त्यक्तकलिः कृतज्ञः; सत्यो मृदुः स्वर्गमुपैति विद्वान् ।।"},
{"c": "5.37", "n": "14", "i": 22953, "v": "सुलभाः पुरुषा राजन्सततं प्रियवादिनः । अप्रियस्य तु पथ्यस्य वक्ता श्रोता च दुर्लभः ।।"},
{"c": "5.37", "n": "15", "i": 22954, "v": "यो हि धर्मं व्यपाश्रित्य हित्वा भर्तुः प्रियाप्रिये । अप्रियाण्याह पथ्यानि तेन राजा सहायवान् ।।"},
{"c": "5.37", "n": "16", "i": 22955, "v": "त्यजेत्कुलार्थे पुरुषं ग्रामस्यार्थे कुलं त्यजेत् । ग्रामं जनपदस्यार्थे आत्मार्थे पृथिवीं त्यजेत् ।।"},
{"c": "5.37", "n": "17", "i": 22956, "v": "आपदर्थं धनं रक्षेद्दारान्रक्षेद्धनैरपि । आत्मानं सततं रक्षेद्दारैरपि धनैरपि ।।"},
{"c": "5.37", "n": "18", "i": 22957, "v": "उक्तं मया द्यूतकालेऽपि राज;न्नैवं युक्तं वचनं प्रातिपीय । तदौषधं पथ्यमिवातुरस्य; न रोचते तव वैचित्रवीर्य ।।"},
{"c": "5.37", "n": "19", "i": 22958, "v": "काकैरिमांश्चित्रबर्हान्मयूरा;न्पराजैष्ठाः पाण्डवान्धार्तराष्ट्रैः । हित्वा सिंहान्क्रोष्टुकान्गूहमानः; प्राप्ते काले शोचिता त्वं नरेन्द्र ।।"},
{"c": "5.37", "n": "20", "i": 22959, "v": "यस्तात न क्रुध्यति सर्वकालं; भृत्यस्य भक्तस्य हिते रतस्य । तस्मिन्भृत्या भर्तरि विश्वसन्ति; न चैनमापत्सु परित्यजन्ति ।।"},
{"c": "5.37", "n": "21", "i": 22960, "v": "न भृत्यानां वृत्तिसंरोधनेन; बाह्यं जनं संजिघृक्षेदपूर्वम् । त्यजन्ति ह्येनमुचितावरुद्धाः; स्निग्धा ह्यमात्याः परिहीनभोगाः ।।"},
{"c": "5.37", "n": "22", "i": 22961, "v": "कृत्यानि पूर्वं परिसंख्याय सर्वा;ण्यायव्ययावनुरूपां च वृत्तिम् । संगृह्णीयादनुरूपान्सहाया;न्सहायसाध्यानि हि दुष्कराणि ।।"},
{"c": "5.37", "n": "23", "i": 22962, "v": "अभिप्रायं यो विदित्वा तु भर्तुः; सर्वाणि कार्याणि करोत्यतन्द्रीः । वक्ता हितानामनुरक्त आर्यः; शक्तिज्ञ आत्मेव हि सोऽनुकम्प्यः ।।"},
{"c": "5.37", "n": "24", "i": 22963, "v": "वाक्यं तु यो नाद्रियतेऽनुशिष्टः; प्रत्याह यश्चापि नियुज्यमानः । प्रज्ञाभिमानी प्रतिकूलवादी; त्याज्यः स तादृक्त्वरयैव भृत्यः ।।"},
{"c": "5.37", "n": "25", "i": 22964, "v": "अस्तब्धमक्लीबमदीर्घसूत्रं; सानुक्रोशं श्लक्ष्णमहार्यमन्यैः । अरोगजातीयमुदारवाक्यं; दूतं वदन्त्यष्टगुणोपपन्नम् ।।"},
{"c": "5.37", "n": "26", "i": 22965, "v": "न विश्वासाज्जातु परस्य गेहं; गच्छेन्नरश्चेतयानो विकाले । न चत्वरे निशि तिष्ठेन्निगूढो; न राजन्यां योषितं प्रार्थयीत ।।"},
{"c": "5.37", "n": "27", "i": 22966, "v": "न निह्नवं सत्रगतस्य गच्छे;त्संसृष्टमन्त्रस्य कुसंगतस्य । न च ब्रूयान्नाश्वसामि त्वयीति; सकारणं व्यपदेशं तु कुर्यात् ।।"},
{"c": "5.37", "n": "28", "i": 22967, "v": "घृणी राजा पुंश्चली राजभृत्यः; पुत्रो भ्राता विधवा बालपुत्रा । सेनाजीवी चोद्धृतभक्त एव; व्यवहारे वै वर्जनीयाः स्युरेते ।।"},
{"c": "5.37", "n": "29", "i": 22968, "v": "गुणा दश स्नानशीलं भजन्ते; बलं रूपं स्वरवर्णप्रशुद्धिः । स्पर्शश्च गन्धश्च विशुद्धता च; श्रीः सौकुमार्यं प्रवराश्च नार्यः ।।"},
{"c": "5.37", "n": "30", "i": 22969, "v": "गुणाश्च षण्मितभुक्तं भजन्ते; आरोग्यमायुश्च सुखं बलं च । अनाविलं चास्य भवेदपत्यं; न चैनमाद्यून इति क्षिपन्ति ।।"},
{"c": "5.37", "n": "31", "i": 22970, "v": "अकर्मशीलं च महाशनं च; लोकद्विष्टं बहुमायं नृशंसम् । अदेशकालज्ञमनिष्टवेष;मेतान्गृहे न प्रतिवासयीत ।।"},
{"c": "5.37", "n": "32", "i": 22971, "v": "कदर्यमाक्रोशकमश्रुतं च; वराकसंभूतममान्यमानिनम् । निष्ठूरिणं कृतवैरं कृतघ्न;मेतान्भृशार्तोऽपि न जातु याचेत् ।।"},
{"c": "5.37", "n": "33", "i": 22972, "v": "संक्लिष्टकर्माणमतिप्रवादं; नित्यानृतं चादृढभक्तिकं च । विकृष्टरागं बहुमानिनं चा;प्येतान्न सेवेत नराधमान्षट् ।।"},
{"c": "5.37", "n": "34", "i": 22973, "v": "सहायबन्धना ह्यर्थाः सहायाश्चार्थबन्धनाः । अन्योन्यबन्धनावेतौ विनान्योन्यं न सिध्यतः ।।"},
{"c": "5.37", "n": "35", "i": 22974, "v": "उत्पाद्य पुत्राननृणांश्च कृत्वा; वृत्तिं च तेभ्योऽनुविधाय कांचित् । स्थाने कुमारीः प्रतिपाद्य सर्वा; अरण्यसंस्थो मुनिवद्बुभूषेत् ।।"},
{"c": "5.37", "n": "36", "i": 22975, "v": "हितं यत्सर्वभूतानामात्मनश्च सुखावहम् । तत्कुर्यादीश्वरो ह्येतन्मूलं धर्मार्थसिद्धये ।।"},
{"c": "5.37", "n": "37", "i": 22976, "v": "बुद्धिः प्रभावस्तेजश्च सत्त्वमुत्थानमेव च । व्यवसायश्च यस्य स्यात्तस्यावृत्तिभयं कुतः ।।"},
{"c": "5.37", "n": "38", "i": 22977, "v": "पश्य दोषान्पाण्डवैर्विग्रहे त्वं; यत्र व्यथेरन्नपि देवाः सशक्राः । पुत्रैर्वैरं नित्यमुद्विग्नवासो; यशःप्रणाशो द्विषतां च हर्षः ।।"},
{"c": "5.37", "n": "39", "i": 22978, "v": "भीष्मस्य कोपस्तव चेन्द्रकल्प; द्रोणस्य राज्ञश्च युधिष्ठिरस्य । उत्सादयेल्लोकमिमं प्रवृद्धः; श्वेतो ग्रहस्तिर्यगिवापतन्खे ।।"},
{"c": "5.37", "n": "40", "i": 22979, "v": "तव पुत्रशतं चैव कर्णः पञ्च च पाण्डवाः । पृथिवीमनुशासेयुरखिलां सागराम्बराम् ।।"},
{"c": "5.37", "n": "41", "i": 22980, "v": "धार्तराष्ट्रा वनं राजन्व्याघ्राः पाण्डुसुता मताः । मा वनं छिन्धि सव्याघ्रं मा व्याघ्रान्नीनशो वनात् ।।"},
{"c": "5.37", "n": "42", "i": 22981, "v": "न स्याद्वनमृते व्याघ्रान्व्याघ्रा न स्युरृते वनम् । वनं हि रक्ष्यते व्याघ्रैर्व्याघ्रान्रक्षति काननम् ।।"},
{"c": "5.37", "n": "43", "i": 22982, "v": "न तथेच्छन्त्यकल्याणाः परेषां वेदितुं गुणान् । यथैषां ज्ञातुमिच्छन्ति नैर्गुण्यं पापचेतसः ।।"},
{"c": "5.37", "n": "44", "i": 22983, "v": "अर्थसिद्धिं परामिच्छन्धर्ममेवादितश्चरेत् । न हि धर्मादपैत्यर्थः स्वर्गलोकादिवामृतम् ।।"},
{"c": "5.37", "n": "45", "i": 22984, "v": "यस्यात्मा विरतः पापात्कल्याणे च निवेशितः । तेन सर्वमिदं बुद्धं प्रकृतिर्विकृतिश्च या ।।"},
{"c": "5.37", "n": "46", "i": 22985, "v": "यो धर्ममर्थं कामं च यथाकालं निषेवते । धर्मार्थकामसंयोगं सोऽमुत्रेह च विन्दति ।।"},
{"c": "5.37", "n": "47", "i": 22986, "v": "संनियच्छति यो वेगमुत्थितं क्रोधहर्षयोः । स श्रियो भाजनं राजन्यश्चापत्सु न मुह्यति ।।"},
{"c": "5.37", "n": "48", "i": 22987, "v": "बलं पञ्चविधं नित्यं पुरुषाणां निबोध मे । यत्तु बाहुबलं नाम कनिष्ठं बलमुच्यते ।।"},
{"c": "5.37", "n": "49", "i": 22988, "v": "अमात्यलाभो भद्रं ते द्वितीयं बलमुच्यते । धनलाभस्तृतीयं तु बलमाहुर्जिगीषवः ।।"},
{"c": "5.37", "n": "50", "i": 22989, "v": "यत्त्वस्य सहजं राजन्पितृपैतामहं बलम् । अभिजातबलं नाम तच्चतुर्थं बलं स्मृतम् ।।"},
{"c": "5.37", "n": "51", "i": 22990, "v": "येन त्वेतानि सर्वाणि संगृहीतानि भारत । यद्बलानां बलं श्रेष्ठं तत्प्रज्ञाबलमुच्यते ।।"},
{"c": "5.37", "n": "52", "i": 22991, "v": "महते योऽपकाराय नरस्य प्रभवेन्नरः । तेन वैरं समासज्य दूरस्थोऽस्मीति नाश्वसेत् ।।"},
{"c": "5.37", "n": "53", "i": 22992, "v": "स्त्रीषु राजसु सर्पेषु स्वाध्याये शत्रुसेविषु । भोगे चायुषि विश्वासं कः प्राज्ञः कर्तुमर्हति ।।"},
{"c": "5.37", "n": "54", "i": 22993, "v": "प्रज्ञाशरेणाभिहतस्य जन्तो;श्चिकित्सकाः सन्ति न चौषधानि । न होममन्त्रा न च मङ्गलानि; नाथर्वणा नाप्यगदाः सुसिद्धाः ।।"},
{"c": "5.37", "n": "55", "i": 22994, "v": "सर्पश्चाग्निश्च सिंहश्च कुलपुत्रश्च भारत । नावज्ञेया मनुष्येण सर्वे ते ह्यतितेजसः ।।"},
{"c": "5.37", "n": "56", "i": 22995, "v": "अग्निस्तेजो महल्लोके गूढस्तिष्ठति दारुषु । न चोपयुङ्क्ते तद्दारु यावन्नो दीप्यते परैः ।।"},
{"c": "5.37", "n": "57", "i": 22996, "v": "स एव खलु दारुभ्यो यदा निर्मथ्य दीप्यते । तदा तच्च वनं चान्यन्निर्दहत्याशु तेजसा ।।"},
{"c": "5.37", "n": "58", "i": 22997, "v": "एवमेव कुले जाताः पावकोपमतेजसः । क्षमावन्तो निराकाराः काष्ठेऽग्निरिव शेरते ।।"},
{"c": "5.37", "n": "59", "i": 22998, "v": "लताधर्मा त्वं सपुत्रः शालाः पाण्डुसुता मताः । न लता वर्धते जातु महाद्रुममनाश्रिता ।।"},
{"c": "5.37", "n": "60", "i": 22999, "v": "वनं राजंस्त्वं सपुत्रोऽम्बिकेय; सिंहान्वने पाण्डवांस्तात विद्धि । सिंहैर्विहीनं हि वनं विनश्ये;त्सिंहा विनश्येयुरृते वनेन ।।"},
{"c": "5.38", "t": "विदुर उवाच ।"},
{"c": "5.38", "n": "1", "i": 23000, "v": "ऊर्ध्वं प्राणा ह्युत्क्रामन्ति यूनः स्थविर आयति । प्रत्युत्थानाभिवादाभ्यां पुनस्तान्प्रतिपद्यते ।।"},
{"c": "5.38", "n": "2", "i": 23001, "v": "पीठं दत्त्वा साधवेऽभ्यागताय; आनीयापः परिनिर्णिज्य पादौ । सुखं पृष्ट्वा प्रतिवेद्यात्मसंस्थं; ततो दद्यादन्नमवेक्ष्य धीरः ।।"},
{"c": "5.38", "n": "3", "i": 23002, "v": "यस्योदकं मधुपर्कं च गां च; नमन्त्रवित्प्रतिगृह्णाति गेहे । लोभाद्भयादर्थकार्पण्यतो वा; तस्यानर्थं जीवितमाहुरार्याः ।।"},
{"c": "5.38", "n": "4", "i": 23003, "v": "चिकित्सकः शल्यकर्तावकीर्णी; स्तेनः क्रूरो मद्यपो भ्रूणहा च । सेनाजीवी श्रुतिविक्रायकश्च; भृशं प्रियोऽप्यतिथिर्नोदकार्हः ।।"},
{"c": "5.38", "n": "5", "i": 23004, "v": "अविक्रेयं लवणं पक्वमन्नं; दधि क्षीरं मधु तैलं घृतं च । तिला मांसं मूलफलानि शाकं; रक्तं वासः सर्वगन्धा गुडश्च ।।"},
{"c": "5.38", "n": "6", "i": 23005, "v": "अरोषणो यः समलोष्टकाञ्चनः; प्रहीणशोको गतसंधिविग्रहः । निन्दाप्रशंसोपरतः प्रियाप्रिये; चरन्नुदासीनवदेष भिक्षुकः ।।"},
{"c": "5.38", "n": "7", "i": 23006, "v": "नीवारमूलेङ्गुदशाकवृत्तिः; सुसंयतात्माग्निकार्येष्वचोद्यः । वने वसन्नतिथिष्वप्रमत्तो; धुरंधरः पुण्यकृदेष तापसः ।।"},
{"c": "5.38", "n": "8", "i": 23007, "v": "अपकृत्वा बुद्धिमतो दूरस्थोऽस्मीति नाश्वसेत् । दीर्घौ बुद्धिमतो बाहू याभ्यां हिंसति हिंसितः ।।"},
{"c": "5.38", "n": "9", "i": 23008, "v": "न विश्वसेदविश्वस्ते विश्वस्ते नातिविश्वसेत् । विश्वासाद्भयमुत्पन्नं मूलान्यपि निकृन्तति ।।"},
{"c": "5.38", "n": "10", "i": 23009, "v": "अनीर्ष्युर्गुप्तदारः स्यात्संविभागी प्रियंवदः । श्लक्ष्णो मधुरवाक्स्त्रीणां न चासां वशगो भवेत् ।।"},
{"c": "5.38", "n": "11", "i": 23010, "v": "पूजनीया महाभागाः पुण्याश्च गृहदीप्तयः । स्त्रियः श्रियो गृहस्योक्तास्तस्माद्रक्ष्या विशेषतः ।।"},
{"c": "5.38", "n": "12", "i": 23011, "v": "पितुरन्तःपुरं दद्यान्मातुर्दद्यान्महानसम् । गोषु चात्मसमं दद्यात्स्वयमेव कृषिं व्रजेत् । भृत्यैर्वणिज्याचारं च पुत्रैः सेवेत ब्राह्मणान् ।।"},
{"c": "5.38", "n": "13", "i": 23012, "v": "अद्भ्योऽग्निर्ब्रह्मतः क्षत्रमश्मनो लोहमुत्थितम् । तेषां सर्वत्रगं तेजः स्वासु योनिषु शाम्यति ।।"},
{"c": "5.38", "n": "14", "i": 23013, "v": "नित्यं सन्तः कुले जाताः पावकोपमतेजसः । क्षमावन्तो निराकाराः काष्ठेऽग्निरिव शेरते ।।"},
{"c": "5.38", "n": "15", "i": 23014, "v": "यस्य मन्त्रं न जानन्ति बाह्याश्चाभ्यन्तराश्च ये । स राजा सर्वतश्चक्षुश्चिरमैश्वर्यमश्नुते ।।"},
{"c": "5.38", "n": "16", "i": 23015, "v": "करिष्यन्न प्रभाषेत कृतान्येव च दर्शयेत् । धर्मकामार्थकार्याणि तथा मन्त्रो न भिद्यते ।।"},
{"c": "5.38", "n": "17", "i": 23016, "v": "गिरिपृष्ठमुपारुह्य प्रासादं वा रहोगतः । अरण्ये निःशलाके वा तत्र मन्त्रो विधीयते ।।"},
{"c": "5.38", "n": "18", "i": 23017, "v": "नासुहृत्परमं मन्त्रं भारतार्हति वेदितुम् । अपण्डितो वापि सुहृत्पण्डितो वाप्यनात्मवान् । अमात्ये ह्यर्थलिप्सा च मन्त्ररक्षणमेव च ।।"},
{"c": "5.38", "n": "19", "i": 23018, "v": "कृतानि सर्वकार्याणि यस्य वा पार्षदा विदुः । गूढमन्त्रस्य नृपतेस्तस्य सिद्धिरसंशयम् ।।"},
{"c": "5.38", "n": "20", "i": 23019, "v": "अप्रशस्तानि कर्माणि यो मोहादनुतिष्ठति । स तेषां विपरिभ्रंशे भ्रश्यते जीवितादपि ।।"},
{"c": "5.38", "n": "21", "i": 23020, "v": "कर्मणां तु प्रशस्तानामनुष्ठानं सुखावहम् । तेषामेवाननुष्ठानं पश्चात्तापकरं महत् ।।"},
{"c": "5.38", "n": "22", "i": 23021, "v": "स्थानवृद्धिक्षयज्ञस्य षाड्गुण्यविदितात्मनः । अनवज्ञातशीलस्य स्वाधीना पृथिवी नृप ।।"},
{"c": "5.38", "n": "23", "i": 23022, "v": "अमोघक्रोधहर्षस्य स्वयं कृत्यान्ववेक्षिणः । आत्मप्रत्ययकोशस्य वसुधेयं वसुंधरा ।।"},
{"c": "5.38", "n": "24", "i": 23023, "v": "नाममात्रेण तुष्येत छत्रेण च महीपतिः । भृत्येभ्यो विसृजेदर्थान्नैकः सर्वहरो भवेत् ।।"},
{"c": "5.38", "n": "25", "i": 23024, "v": "ब्राह्मणो ब्राह्मणं वेद भर्ता वेद स्त्रियं तथा । अमात्यं नृपतिर्वेद राजा राजानमेव च ।।"},
{"c": "5.38", "n": "26", "i": 23025, "v": "न शत्रुरङ्कमापन्नो मोक्तव्यो वध्यतां गतः । अहताद्धि भयं तस्माज्जायते नचिरादिव ।।"},
{"c": "5.38", "n": "27", "i": 23026, "v": "दैवतेषु च यत्नेन राजसु ब्राह्मणेषु च । नियन्तव्यः सदा क्रोधो वृद्धबालातुरेषु च ।।"},
{"c": "5.38", "n": "28", "i": 23027, "v": "निरर्थं कलहं प्राज्ञो वर्जयेन्मूढसेवितम् । कीर्तिं च लभते लोके न चानर्थेन युज्यते ।।"},
{"c": "5.38", "n": "29", "i": 23028, "v": "प्रसादो निष्फलो यस्य क्रोधश्चापि निरर्थकः । न तं भर्तारमिच्छन्ति षण्ढं पतिमिव स्त्रियः ।।"},
{"c": "5.38", "n": "30", "i": 23029, "v": "न बुद्धिर्धनलाभाय न जाड्यमसमृद्धये । लोकपर्यायवृत्तान्तं प्राज्ञो जानाति नेतरः ।।"},
{"c": "5.38", "n": "31", "i": 23030, "v": "विद्याशीलवयोवृद्धान्बुद्धिवृद्धांश्च भारत । धनाभिजनवृद्धांश्च नित्यं मूढोऽवमन्यते ।।"},
{"c": "5.38", "n": "32", "i": 23031, "v": "अनार्यवृत्तमप्राज्ञमसूयकमधार्मिकम् । अनर्थाः क्षिप्रमायान्ति वाग्दुष्टं क्रोधनं तथा ।।"},
{"c": "5.38", "n": "33", "i": 23032, "v": "अविसंवादनं दानं समयस्याव्यतिक्रमः । आवर्तयन्ति भूतानि सम्यक्प्रणिहिता च वाक् ।।"},
{"c": "5.38", "n": "34", "i": 23033, "v": "अविसंवादको दक्षः कृतज्ञो मतिमानृजुः । अपि संक्षीणकोशोऽपि लभते परिवारणम् ।।"},
{"c": "5.38", "n": "35", "i": 23034, "v": "धृतिः शमो दमः शौचं कारुण्यं वागनिष्ठुरा । मित्राणां चानभिद्रोहः सप्तैताः समिधः श्रियः ।।"},
{"c": "5.38", "n": "36", "i": 23035, "v": "असंविभागी दुष्टात्मा कृतघ्नो निरपत्रपः । तादृङ्नराधमो लोके वर्जनीयो नराधिप ।।"},
{"c": "5.38", "n": "37", "i": 23036, "v": "न स रात्रौ सुखं शेते ससर्प इव वेश्मनि । यः कोपयति निर्दोषं सदोषोऽभ्यन्तरं जनम् ।।"},
{"c": "5.38", "n": "38", "i": 23037, "v": "येषु दुष्टेषु दोषः स्याद्योगक्षेमस्य भारत । सदा प्रसादनं तेषां देवतानामिवाचरेत् ।।"},
{"c": "5.38", "n": "39", "i": 23038, "v": "येऽर्थाः स्त्रीषु समासक्ताः प्रथमोत्पतितेषु च । ये चानार्यसमासक्ताः सर्वे ते संशयं गताः ।।"},
{"c": "5.38", "n": "40", "i": 23039, "v": "यत्र स्त्री यत्र कितवो यत्र बालोऽनुशास्ति च । मज्जन्ति तेऽवशा देशा नद्यामश्मप्लवा इव ।।"},
{"c": "5.38", "n": "41", "i": 23040, "v": "प्रयोजनेषु ये सक्ता न विशेषेषु भारत । तानहं पण्डितान्मन्ये विशेषा हि प्रसङ्गिनः ।।"},
{"c": "5.38", "n": "42", "i": 23041, "v": "यं प्रशंसन्ति कितवा यं प्रशंसन्ति चारणाः । यं प्रशंसन्ति बन्धक्यो न स जीवति मानवः ।।"},
{"c": "5.38", "n": "43", "i": 23042, "v": "हित्वा तान्परमेष्वासान्पाण्डवानमितौजसः । आहितं भारतैश्वर्यं त्वया दुर्योधने महत् ।।"},
{"c": "5.38", "n": "44", "i": 23043, "v": "तं द्रक्ष्यसि परिभ्रष्टं तस्मात्त्वं नचिरादिव । ऐश्वर्यमदसंमूढं बलिं लोकत्रयादिव ।।"},
{"c": "5.39", "t": "धृतराष्ट्र उवाच ।"},
{"c": "5.39", "n": "1", "i": 23044, "v": "अनीश्वरोऽयं पुरुषो भवाभवे; सूत्रप्रोता दारुमयीव योषा । धात्रा तु दिष्टस्य वशे किलायं; तस्माद्वद त्वं श्रवणे धृतोऽहम् ।।"},
{"c": "5.39", "t": "विदुर उवाच ।"},
{"c": "5.39", "n": "2", "i": 23045, "v": "अप्राप्तकालं वचनं बृहस्पतिरपि ब्रुवन् । लभते बुद्ध्यवज्ञानमवमानं च भारत ।।"},
{"c": "5.39", "n": "3", "i": 23046, "v": "प्रियो भवति दानेन प्रियवादेन चापरः । मन्त्रं मूलबलेनान्यो यः प्रियः प्रिय एव सः ।।"},
{"c": "5.39", "n": "4", "i": 23047, "v": "द्वेष्यो न साधुर्भवति न मेधावी न पण्डितः । प्रिये शुभानि कर्माणि द्वेष्ये पापानि भारत ।।"},
{"c": "5.39", "n": "5", "i": 23048, "v": "न स क्षयो महाराज यः क्षयो वृद्धिमावहेत् । क्षयः स त्विह मन्तव्यो यं लब्ध्वा बहु नाशयेत् ।।"},
{"c": "5.39", "n": "6", "i": 23049, "v": "समृद्धा गुणतः केचिद्भवन्ति धनतोऽपरे । धनवृद्धान्गुणैर्हीनान्धृतराष्ट्र विवर्जयेत् ।।"},
{"c": "5.39", "t": "धृतराष्ट्र उवाच ।"},
{"c": "5.39", "n": "7", "i": 23050, "v": "सर्वं त्वमायतीयुक्तं भाषसे प्राज्ञसंमतम् । न चोत्सहे सुतं त्यक्तुं यतो धर्मस्ततो जयः ।।"},
{"c": "5.39", "t": "विदुर उवाच ।"},
{"c": "5.39", "n": "8", "i": 23051, "v": "स्वभावगुणसंपन्नो न जातु विनयान्वितः । सुसूक्ष्ममपि भूतानामुपमर्दं प्रयोक्ष्यते ।।"},
{"c": "5.39", "n": "9", "i": 23052, "v": "परापवादनिरताः परदुःखोदयेषु च । परस्परविरोधे च यतन्ते सततोत्थिताः ।।"},
{"c": "5.39", "n": "10", "i": 23053, "v": "सदोषं दर्शनं येषां संवासे सुमहद्भयम् । अर्थादाने महान्दोषः प्रदाने च महद्भयम् ।।"},
{"c": "5.39", "n": "11", "i": 23054, "v": "ये पापा इति विख्याताः संवासे परिगर्हिताः । युक्ताश्चान्यैर्महादोषैर्ये नरास्तान्विवर्जयेत् ।।"},
{"c": "5.39", "n": "12", "i": 23055, "v": "निवर्तमाने सौहार्दे प्रीतिर्नीचे प्रणश्यति । या चैव फलनिर्वृत्तिः सौहृदे चैव यत्सुखम् ।।"},
{"c": "5.39", "n": "13", "i": 23056, "v": "यतते चापवादाय यत्नमारभते क्षये । अल्पेऽप्यपकृते मोहान्न शान्तिमुपगच्छति ।।"},
{"c": "5.39", "n": "14", "i": 23057, "v": "तादृशैः संगतं नीचैर्नृशंसैरकृतात्मभिः । निशाम्य निपुणं बुद्ध्या विद्वान्दूराद्विवर्जयेत् ।।"},
{"c": "5.39", "n": "15", "i": 23058, "v": "यो ज्ञातिमनुगृह्णाति दरिद्रं दीनमातुरम् । स पुत्रपशुभिर्वृद्धिं यशश्चाव्ययमश्नुते ।।"},
{"c": "5.39", "n": "16", "i": 23059, "v": "ज्ञातयो वर्धनीयास्तैर्य इच्छन्त्यात्मनः शुभम् । कुलवृद्धिं च राजेन्द्र तस्मात्साधु समाचर ।।"},
{"c": "5.39", "n": "17", "i": 23060, "v": "श्रेयसा योक्ष्यसे राजन्कुर्वाणो ज्ञातिसत्क्रियाम् । विगुणा ह्यपि संरक्ष्या ज्ञातयो भरतर्षभ ।।"},
{"c": "5.39", "n": "18", "i": 23061, "v": "किं पुनर्गुणवन्तस्ते त्वत्प्रसादाभिकाङ्क्षिणः । प्रसादं कुरु दीनानां पाण्डवानां विशां पते ।।"},
{"c": "5.39", "n": "19", "i": 23062, "v": "दीयन्तां ग्रामकाः केचित्तेषां वृत्त्यर्थमीश्वर । एवं लोके यशःप्राप्तो भविष्यसि नराधिप ।।"},
{"c": "5.39", "n": "20", "i": 23063, "v": "वृद्धेन हि त्वया कार्यं पुत्राणां तात रक्षणम् । मया चापि हितं वाच्यं विद्धि मां त्वद्धितैषिणम् ।।"},
{"c": "5.39", "n": "21", "i": 23064, "v": "ज्ञातिभिर्विग्रहस्तात न कर्तव्यो भवार्थिना । सुखानि सह भोज्यानि ज्ञातिभिर्भरतर्षभ ।।"},
{"c": "5.39", "n": "22", "i": 23065, "v": "संभोजनं संकथनं संप्रीतिश्च परस्परम् । ज्ञातिभिः सह कार्याणि न विरोधः कथंचन ।।"},
{"c": "5.39", "n": "23", "i": 23066, "v": "ज्ञातयस्तारयन्तीह ज्ञातयो मज्जयन्ति च । सुवृत्तास्तारयन्तीह दुर्वृत्ता मज्जयन्ति च ।।"},
{"c": "5.39", "n": "24", "i": 23067, "v": "सुवृत्तो भव राजेन्द्र पाण्डवान्प्रति मानद । अधर्षणीयः शत्रूणां तैर्वृतस्त्वं भविष्यसि ।।"},
{"c": "5.39", "n": "25", "i": 23068, "v": "श्रीमन्तं ज्ञातिमासाद्य यो ज्ञातिरवसीदति । दिग्धहस्तं मृग इव स एनस्तस्य विन्दति ।।"},
{"c": "5.39", "n": "26", "i": 23069, "v": "पश्चादपि नरश्रेष्ठ तव तापो भविष्यति । तान्वा हतान्सुतान्वापि श्रुत्वा तदनुचिन्तय ।।"},
{"c": "5.39", "n": "27", "i": 23070, "v": "येन खट्वां समारूढः परितप्येत कर्मणा । आदावेव न तत्कुर्यादध्रुवे जीविते सति ।।"},
{"c": "5.39", "n": "28", "i": 23071, "v": "न कश्चिन्नापनयते पुमानन्यत्र भार्गवात् । शेषसंप्रतिपत्तिस्तु बुद्धिमत्स्वेव तिष्ठति ।।"},
{"c": "5.39", "n": "29", "i": 23072, "v": "दुर्योधनेन यद्येतत्पापं तेषु पुरा कृतम् । त्वया तत्कुलवृद्धेन प्रत्यानेयं नरेश्वर ।।"},
{"c": "5.39", "n": "30", "i": 23073, "v": "तांस्त्वं पदे प्रतिष्ठाप्य लोके विगतकल्मषः । भविष्यसि नरश्रेष्ठ पूजनीयो मनीषिणाम् ।।"},
{"c": "5.39", "n": "31", "i": 23074, "v": "सुव्याहृतानि धीराणां फलतः प्रविचिन्त्य यः । अध्यवस्यति कार्येषु चिरं यशसि तिष्ठति ।।"},
{"c": "5.39", "n": "32", "i": 23075, "v": "अवृत्तिं विनयो हन्ति हन्त्यनर्थं पराक्रमः । हन्ति नित्यं क्षमा क्रोधमाचारो हन्त्यलक्षणम् ।।"},
{"c": "5.39", "n": "33", "i": 23076, "v": "परिच्छदेन क्षेत्रेण वेश्मना परिचर्यया । परीक्षेत कुलं राजन्भोजनाच्छादनेन च ।।"},
{"c": "5.39", "n": "34", "i": 23077, "v": "ययोश्चित्तेन वा चित्तं नैभृतं नैभृतेन वा । समेति प्रज्ञया प्रज्ञा तयोर्मैत्री न जीर्यते ।।"},
{"c": "5.39", "n": "35", "i": 23078, "v": "दुर्बुद्धिमकृतप्रज्ञं छन्नं कूपं तृणैरिव । विवर्जयीत मेधावी तस्मिन्मैत्री प्रणश्यति ।।"},
{"c": "5.39", "n": "36", "i": 23079, "v": "अवलिप्तेषु मूर्खेषु रौद्रसाहसिकेषु च । तथैवापेतधर्मेषु न मैत्रीमाचरेद्बुधः ।।"},
{"c": "5.39", "n": "37", "i": 23080, "v": "कृतज्ञं धार्मिकं सत्यमक्षुद्रं दृढभक्तिकम् । जितेन्द्रियं स्थितं स्थित्यां मित्रमत्यागि चेष्यते ।।"},
{"c": "5.39", "n": "38", "i": 23081, "v": "इन्द्रियाणामनुत्सर्गो मृत्युना न विशिष्यते । अत्यर्थं पुनरुत्सर्गः सादयेद्दैवतान्यपि ।।"},
{"c": "5.39", "n": "39", "i": 23082, "v": "मार्दवं सर्वभूतानामनसूया क्षमा धृतिः । आयुष्याणि बुधाः प्राहुर्मित्राणां चाविमानना ।।"},
{"c": "5.39", "n": "40", "i": 23083, "v": "अपनीतं सुनीतेन योऽर्थं प्रत्यानिनीषते । मतिमास्थाय सुदृढां तदकापुरुषव्रतम् ।।"},
{"c": "5.39", "n": "41", "i": 23084, "v": "आयत्यां प्रतिकारज्ञस्तदात्वे दृढनिश्चयः । अतीते कार्यशेषज्ञो नरोऽर्थैर्न प्रहीयते ।।"},
{"c": "5.39", "n": "42", "i": 23085, "v": "कर्मणा मनसा वाचा यदभीक्ष्णं निषेवते । तदेवापहरत्येनं तस्मात्कल्याणमाचरेत् ।।"},
{"c": "5.39", "n": "43", "i": 23086, "v": "मङ्गलालम्भनं योगः श्रुतमुत्थानमार्जवम् । भूतिमेतानि कुर्वन्ति सतां चाभीक्ष्णदर्शनम् ।।"},
{"c": "5.39", "n": "44", "i": 23087, "v": "अनिर्वेदः श्रियो मूलं दुःखनाशे सुखस्य च । महान्भवत्यनिर्विण्णः सुखं चात्यन्तमश्नुते ।।"},
{"c": "5.39", "n": "45", "i": 23088, "v": "नातः श्रीमत्तरं किंचिदन्यत्पथ्यतमं तथा । प्रभविष्णोर्यथा तात क्षमा सर्वत्र सर्वदा ।।"},
{"c": "5.39", "n": "46", "i": 23089, "v": "क्षमेदशक्तः सर्वस्य शक्तिमान्धर्मकारणात् । अर्थानर्थौ समौ यस्य तस्य नित्यं क्षमा हिता ।।"},
{"c": "5.39", "n": "47", "i": 23090, "v": "यत्सुखं सेवमानोऽपि धर्मार्थाभ्यां न हीयते । कामं तदुपसेवेत न मूढव्रतमाचरेत् ।।"},
{"c": "5.39", "n": "48", "i": 23091, "v": "दुःखार्तेषु प्रमत्तेषु नास्तिकेष्वलसेषु च । न श्रीर्वसत्यदान्तेषु ये चोत्साहविवर्जिताः ।।"},
{"c": "5.39", "n": "49", "i": 23092, "v": "आर्जवेन नरं युक्तमार्जवात्सव्यपत्रपम् । अशक्तिमन्तं मन्यन्तो धर्षयन्ति कुबुद्धयः ।।"},
{"c": "5.39", "n": "50", "i": 23093, "v": "अत्यार्यमतिदातारमतिशूरमतिव्रतम् । प्रज्ञाभिमानिनं चैव श्रीर्भयान्नोपसर्पति ।।"},
{"c": "5.39", "n": "51", "i": 23094, "v": "अग्निहोत्रफला वेदाः शीलवृत्तफलं श्रुतम् । रतिपुत्रफला दारा दत्तभुक्तफलं धनम् ।।"},
{"c": "5.39", "n": "52", "i": 23095, "v": "अधर्मोपार्जितैरर्थैर्यः करोत्यौर्ध्वदेहिकम् । न स तस्य फलं प्रेत्य भुङ्क्तेऽर्थस्य दुरागमात् ।।"},
{"c": "5.39", "n": "53", "i": 23096, "v": "कान्तारवनदुर्गेषु कृच्छ्रास्वापत्सु संभ्रमे । उद्यतेषु च शस्त्रेषु नास्ति शेषवतां भयम् ।।"},
{"c": "5.39", "n": "54", "i": 23097, "v": "उत्थानं संयमो दाक्ष्यमप्रमादो धृतिः स्मृतिः । समीक्ष्य च समारम्भो विद्धि मूलं भवस्य तत् ।।"},
{"c": "5.39", "n": "55", "i": 23098, "v": "तपो बलं तापसानां ब्रह्म ब्रह्मविदां बलम् । हिंसा बलमसाधूनां क्षमा गुणवतां बलम् ।।"},
{"c": "5.39", "n": "56", "i": 23099, "v": "अष्टौ तान्यव्रतघ्नानि आपो मूलं फलं पयः । हविर्ब्राह्मणकाम्या च गुरोर्वचनमौषधम् ।।"},
{"c": "5.39", "n": "57", "i": 23100, "v": "न तत्परस्य संदध्यात्प्रतिकूलं यदात्मनः । संग्रहेणैष धर्मः स्यात्कामादन्यः प्रवर्तते ।।"},
{"c": "5.39", "n": "58", "i": 23101, "v": "अक्रोधेन जयेत्क्रोधमसाधुं साधुना जयेत् । जयेत्कदर्यं दानेन जयेत्सत्येन चानृतम् ।।"},
{"c": "5.39", "n": "59", "i": 23102, "v": "स्त्रीधूर्तकेऽलसे भीरौ चण्डे पुरुषमानिनि । चौरे कृतघ्ने विश्वासो न कार्यो न च नास्तिके ।।"},
{"c": "5.39", "n": "60", "i": 23103, "v": "अभिवादनशीलस्य नित्यं वृद्धोपसेविनः । चत्वारि संप्रवर्धन्ते कीर्तिरायुर्यशोबलम् ।।"},
{"c": "5.39", "n": "61", "i": 23104, "v": "अतिक्लेशेन येऽर्थाः स्युर्धर्मस्यातिक्रमेण च । अरेर्वा प्रणिपातेन मा स्म तेषु मनः कृथाः ।।"},
{"c": "5.39", "n": "62", "i": 23105, "v": "अविद्यः पुरुषः शोच्यः शोच्यं मिथुनमप्रजम् । निराहाराः प्रजाः शोच्याः शोच्यं राष्ट्रमराजकम् ।।"},
{"c": "5.39", "n": "63", "i": 23106, "v": "अध्वा जरा देहवतां पर्वतानां जलं जरा । असंभोगो जरा स्त्रीणां वाक्शल्यं मनसो जरा ।।"},
{"c": "5.39", "n": "64", "i": 23107, "v": "अनाम्नायमला वेदा ब्राह्मणस्याव्रतं मलम् । कौतूहलमला साध्वी विप्रवासमलाः स्त्रियः ।।"},
{"c": "5.39", "n": "65", "i": 23108, "v": "सुवर्णस्य मलं रूप्यं रूप्यस्यापि मलं त्रपु । ज्ञेयं त्रपुमलं सीसं सीसस्यापि मलं मलम् ।।"},
{"c": "5.39", "n": "66", "i": 23109, "v": "न स्वप्नेन जयेन्निद्रां न कामेन स्त्रियं जयेत् । नेन्धनेन जयेदग्निं न पानेन सुरां जयेत् ।।"},
{"c": "5.39", "n": "67", "i": 23110, "v": "यस्य दानजितं मित्रममित्रा युधि निर्जिताः । अन्नपानजिता दाराः सफलं तस्य जीवितम् ।।"},
{"c": "5.39", "n": "68", "i": 23111, "v": "सहस्रिणोऽपि जीवन्ति जीवन्ति शतिनस्तथा । धृतराष्ट्रं विमुञ्चेच्छां न कथंचिन्न जीव्यते ।।"},
{"c": "5.39", "n": "69", "i": 23112, "v": "यत्पृथिव्यां व्रीहियवं हिरण्यं पशवः स्त्रियः । नालमेकस्य तत्सर्वमिति पश्यन्न मुह्यति ।।"},
{"c": "5.39", "n": "70", "i": 23113, "v": "राजन्भूयो ब्रवीमि त्वां पुत्रेषु सममाचर । समता यदि ते राजन्स्वेषु पाण्डुसुतेषु च ।।"},
{"c": "5.40", "t": "विदुर उवाच ।"},
{"c": "5.40", "n": "1", "i": 23114, "v": "योऽभ्यर्थितः सद्भिरसज्जमानः; करोत्यर्थं शक्तिमहापयित्वा । क्षिप्रं यशस्तं समुपैति सन्त;मलं प्रसन्ना हि सुखाय सन्तः ।।"},
{"c": "5.40", "n": "2", "i": 23115, "v": "महान्तमप्यर्थमधर्मयुक्तं; यः संत्यजत्यनुपाक्रुष्ट एव । सुखं स दुःखान्यवमुच्य शेते; जीर्णां त्वचं सर्प इवावमुच्य ।।"},
{"c": "5.40", "n": "3", "i": 23116, "v": "अनृतं च समुत्कर्षे राजगामि च पैशुनम् । गुरोश्चालीकनिर्बन्धः समानि ब्रह्महत्यया ।।"},
{"c": "5.40", "n": "4", "i": 23117, "v": "असूयैकपदं मृत्युरतिवादः श्रियो वधः । अशुश्रूषा त्वरा श्लाघा विद्यायाः शत्रवस्त्रयः ।।"},
{"c": "5.40", "n": "5", "i": 23118, "v": "सुखार्थिनः कुतो विद्या नास्ति विद्यार्थिनः सुखम् । सुखार्थी वा त्यजेद्विद्यां विद्यार्थी वा सुखं त्यजेत् ।।"},
{"c": "5.40", "n": "6", "i": 23119, "v": "नाग्निस्तृप्यति काष्ठानां नापगानां महोदधिः । नान्तकः सर्वभूतानां न पुंसां वामलोचना ।।"},
{"c": "5.40", "n": "7", "i": 23120, "v": "आशा धृतिं हन्ति समृद्धिमन्तकः; क्रोधः श्रियं हन्ति यशः कदर्यता । अपालनं हन्ति पशूंश्च राज;न्नेकः क्रुद्धो ब्राह्मणो हन्ति राष्ट्रम् ।।"},
{"c": "5.40", "n": "8", "i": 23121, "v": "अजश्च कांस्यं च रथश्च नित्यं; मध्वाकर्षः शकुनिः श्रोत्रियश्च । वृद्धो ज्ञातिरवसन्नो वयस्य; एतानि ते सन्तु गृहे सदैव ।।"},
{"c": "5.40", "n": "9", "i": 23122, "v": "अजोक्षा चन्दनं वीणा आदर्शो मधुसर्पिषी । विषमौदुम्बरं शङ्खः स्वर्णं नाभिश्च रोचना ।।"},
{"c": "5.40", "n": "10", "i": 23123, "v": "गृहे स्थापयितव्यानि धन्यानि मनुरब्रवीत् । देवब्राह्मणपूजार्थमतिथीनां च भारत ।।"},
{"c": "5.40", "n": "11", "i": 23124, "v": "इदं च त्वां सर्वपरं ब्रवीमि; पुण्यं पदं तात महाविशिष्टम् । न जातु कामान्न भयान्न लोभा;द्धर्मं त्यजेज्जीवितस्यापि हेतोः ।।"},
{"c": "5.40", "n": "12", "i": 23125, "v": "नित्यो धर्मः सुखदुःखे त्वनित्ये; नित्यो जीवो धातुरस्य त्वनित्यः । त्यक्त्वानित्यं प्रतितिष्ठस्व नित्ये; संतुष्य त्वं तोषपरो हि लाभः ।।"},
{"c": "5.40", "n": "13", "i": 23126, "v": "महाबलान्पश्य महानुभावा;न्प्रशास्य भूमिं धनधान्यपूर्णाम् । राज्यानि हित्वा विपुलांश्च भोगा;न्गतान्नरेन्द्रान्वशमन्तकस्य ।।"},
{"c": "5.40", "n": "14", "i": 23127, "v": "मृतं पुत्रं दुःखपुष्टं मनुष्या; उत्क्षिप्य राजन्स्वगृहान्निर्हरन्ति । तं मुक्तकेशाः करुणं रुदन्त;श्चितामध्ये काष्ठमिव क्षिपन्ति ।।"},
{"c": "5.40", "n": "15", "i": 23128, "v": "अन्यो धनं प्रेतगतस्य भुङ्क्ते; वयांसि चाग्निश्च शरीरधातून् । द्वाभ्यामयं सह गच्छत्यमुत्र; पुण्येन पापेन च वेष्ट्यमानः ।।"},
{"c": "5.40", "n": "16", "i": 23129, "v": "उत्सृज्य विनिवर्तन्ते ज्ञातयः सुहृदः सुताः । अग्नौ प्रास्तं तु पुरुषं कर्मान्वेति स्वयंकृतम् ।।"},
{"c": "5.40", "n": "17", "i": 23130, "v": "अस्माल्लोकादूर्ध्वममुष्य चाधो; महत्तमस्तिष्ठति ह्यन्धकारम् । तद्वै महामोहनमिन्द्रियाणां; बुध्यस्व मा त्वां प्रलभेत राजन् ।।"},
{"c": "5.40", "n": "18", "i": 23131, "v": "इदं वचः शक्ष्यसि चेद्यथाव;न्निशम्य सर्वं प्रतिपत्तुमेवम् । यशः परं प्राप्स्यसि जीवलोके; भयं न चामुत्र न चेह तेऽस्ति ।।"},
{"c": "5.40", "n": "19", "i": 23132, "v": "आत्मा नदी भारत पुण्यतीर्था; सत्योदका धृतिकूला दमोर्मिः । तस्यां स्नातः पूयते पुण्यकर्मा; पुण्यो ह्यात्मा नित्यमम्भोऽम्भ एव ।।"},
{"c": "5.40", "n": "20", "i": 23133, "v": "कामक्रोधग्राहवतीं पञ्चेन्द्रियजलां नदीम् । कृत्वा धृतिमयीं नावं जन्मदुर्गाणि संतर ।।"},
{"c": "5.40", "n": "21", "i": 23134, "v": "प्रज्ञावृद्धं धर्मवृद्धं स्वबन्धुं; विद्यावृद्धं वयसा चापि वृद्धम् । कार्याकार्ये पूजयित्वा प्रसाद्य; यः संपृच्छेन्न स मुह्येत्कदाचित् ।।"},
{"c": "5.40", "n": "22", "i": 23135, "v": "धृत्या शिश्नोदरं रक्षेत्पाणिपादं च चक्षुषा । चक्षुःश्रोत्रे च मनसा मनो वाचं च कर्मणा ।।"},
{"c": "5.40", "n": "23", "i": 23136, "v": "नित्योदकी नित्ययज्ञोपवीती; नित्यस्वाध्यायी पतितान्नवर्जी । ऋतं ब्रुवन्गुरवे कर्म कुर्व;न्न ब्राह्मणश्च्यवते ब्रह्मलोकात् ।।"},
{"c": "5.40", "n": "24", "i": 23137, "v": "अधीत्य वेदान्परिसंस्तीर्य चाग्नी;निष्ट्वा यज्ञैः पालयित्वा प्रजाश्च । गोब्राह्मणार्थे शस्त्रपूतान्तरात्मा; हतः संग्रामे क्षत्रियः स्वर्गमेति ।।"},
{"c": "5.40", "n": "25", "i": 23138, "v": "वैश्योऽधीत्य ब्राह्मणान्क्षत्रियांश्च; धनैः काले संविभज्याश्रितांश्च । त्रेतापूतं धूममाघ्राय पुण्यं; प्रेत्य स्वर्गे देवसुखानि भुङ्क्ते ।।"},
{"c": "5.40", "n": "26", "i": 23139, "v": "ब्रह्मक्षत्रं वैश्यवर्णं च शूद्रः; क्रमेणैतान्न्यायतः पूजयानः । तुष्टेष्वेतेष्वव्यथो दग्धपाप;स्त्यक्त्वा देहं स्वर्गसुखानि भुङ्क्ते ।।"},
{"c": "5.40", "n": "27", "i": 23140, "v": "चातुर्वर्ण्यस्यैष धर्मस्तवोक्तो; हेतुं चात्र ब्रुवतो मे निबोध । क्षात्राद्धर्माद्धीयते पाण्डुपुत्र;स्तं त्वं राजन्राजधर्मे नियुङ्क्ष्व ।।"},
{"c": "5.40", "t": "धृतराष्ट्र उवाच ।"},
{"c": "5.40", "n": "28", "i": 23141, "v": "एवमेतद्यथा मां त्वमनुशाससि नित्यदा । ममापि च मतिः सौम्य भवत्येवं यथात्थ माम् ।।"},
{"c": "5.40", "n": "29", "i": 23142, "v": "सा तु बुद्धिः कृताप्येवं पाण्डवान्प्रति मे सदा । दुर्योधनं समासाद्य पुनर्विपरिवर्तते ।।"},
{"c": "5.40", "n": "30", "i": 23143, "v": "न दिष्टमभ्यतिक्रान्तुं शक्यं मर्त्येन केनचित् । दिष्टमेव कृतं मन्ये पौरुषं तु निरर्थकम् ।।"},
{"c": "5.41", "t": "धृतराष्ट्र उवाच ।"},
{"c": "5.41", "n": "1", "i": 23144, "v": "अनुक्तं यदि ते किंचिद्वाचा विदुर विद्यते । तन्मे शुश्रूषवे ब्रूहि विचित्राणि हि भाषसे ।।"},
{"c": "5.41", "t": "विदुर उवाच ।"},
{"c": "5.41", "n": "2", "i": 23145, "v": "धृतराष्ट्र कुमारो वै यः पुराणः सनातनः । सनत्सुजातः प्रोवाच मृत्युर्नास्तीति भारत ।।"},
{"c": "5.41", "n": "3", "i": 23146, "v": "स ते गुह्यान्प्रकाशांश्च सर्वान्हृदयसंश्रयान् । प्रवक्ष्यति महाराज सर्वबुद्धिमतां वरः ।।"},
{"c": "5.41", "t": "धृतराष्ट्र उवाच ।"},
{"c": "5.41", "n": "4", "i": 23147, "v": "किं त्वं न वेद तद्भूयो यन्मे ब्रूयात्सनातनः । त्वमेव विदुर ब्रूहि प्रज्ञाशेषोऽस्ति चेत्तव ।।"},
{"c": "5.41", "t": "विदुर उवाच ।"},
{"c": "5.41", "n": "5", "i": 23148, "v": "शूद्रयोनावहं जातो नातोऽन्यद्वक्तुमुत्सहे । कुमारस्य तु या बुद्धिर्वेद तां शाश्वतीमहम् ।।"},
{"c": "5.41", "n": "6", "i": 23149, "v": "ब्राह्मीं हि योनिमापन्नः सुगुह्यमपि यो वदेत् । न तेन गर्ह्यो देवानां तस्मादेतद्ब्रवीमि ते ।।"},
{"c": "5.41", "t": "धृतराष्ट्र उवाच ।"},
{"c": "5.41", "n": "7", "i": 23150, "v": "ब्रवीहि विदुर त्वं मे पुराणं तं सनातनम् । कथमेतेन देहेन स्यादिहैव समागमः ।।"},
{"c": "5.41", "t": "वैशंपायन उवाच ।"},
{"c": "5.41", "n": "8", "i": 23151, "v": "चिन्तयामास विदुरस्तमृषिं संशितव्रतम् । स च तच्चिन्तितं ज्ञात्वा दर्शयामास भारत ।।"},
{"c": "5.41", "n": "9", "i": 23152, "v": "स चैनं प्रतिजग्राह विधिदृष्टेन कर्मणा । सुखोपविष्टं विश्रान्तमथैनं विदुरोऽब्रवीत् ।।"},
{"c": "5.41", "n": "10", "i": 23153, "v": "भगवन्संशयः कश्चिद्धृतराष्ट्रस्य मानसे । यो न शक्यो मया वक्तुं तमस्मै वक्तुमर्हसि । यं श्रुत्वायं मनुष्येन्द्रः सुखदुःखातिगो भवेत् ।।"},
{"c": "5.41", "n": "11", "i": 23154, "v": "लाभालाभौ प्रियद्वेष्यौ यथैनं न जरान्तकौ । विषहेरन्भयामर्षौ क्षुत्पिपासे मदोद्भवौ । अरतिश्चैव तन्द्री च कामक्रोधौ क्षयोदयौ ।।"},
{"c": "5.42", "t": "वैशंपायन उवाच ।"},
{"c": "5.42", "n": "1", "i": 23155, "v": "ततो राजा धृतराष्ट्रो मनीषी; संपूज्य वाक्यं विदुरेरितं तत् । सनत्सुजातं रहिते महात्मा; पप्रच्छ बुद्धिं परमां बुभूषन् ।।"},
{"c": "5.42", "t": "धृतराष्ट्र उवाच ।"},
{"c": "5.42", "n": "2", "i": 23156, "v": "सनत्सुजात यदीदं शृणोमि; मृत्युर्हि नास्तीति तवोपदेशम् । देवासुरा ह्याचरन्ब्रह्मचर्य;ममृत्यवे तत्कतरन्नु सत्यम् ।।"},
{"c": "5.42", "t": "सनत्सुजात उवाच ।"},
{"c": "5.42", "n": "3", "i": 23157, "v": "अमृत्युः कर्मणा केचिन्मृत्युर्नास्तीति चापरे । शृणु मे ब्रुवतो राजन्यथैतन्मा विशङ्किथाः ।।"},
{"c": "5.42", "n": "4", "i": 23158, "v": "उभे सत्ये क्षत्रियाद्यप्रवृत्ते; मोहो मृत्युः संमतो यः कवीनाम् । प्रमादं वै मृत्युमहं ब्रवीमि; सदाप्रमादममृतत्वं ब्रवीमि ।।"},
{"c": "5.42", "n": "5", "i": 23159, "v": "प्रमादाद्वै असुराः पराभव;न्नप्रमादाद्ब्रह्मभूता भवन्ति । न वै मृत्युर्व्याघ्र इवात्ति जन्तू;न्न ह्यस्य रूपमुपलभ्यते ह ।।"},
{"c": "5.42", "n": "6", "i": 23160, "v": "यमं त्वेके मृत्युमतोऽन्यमाहु;रात्मावसन्नममृतं ब्रह्मचर्यम् । पितृलोके राज्यमनुशास्ति देवः; शिवः शिवानामशिवोऽशिवानाम् ।।"},
{"c": "5.42", "n": "7", "i": 23161, "v": "आस्यादेष निःसरते नराणां; क्रोधः प्रमादो मोहरूपश्च मृत्युः । ते मोहितास्तद्वशे वर्तमाना; इतः प्रेतास्तत्र पुनः पतन्ति ।।"},
{"c": "5.42", "n": "8", "i": 23162, "v": "ततस्तं देवा अनु विप्लवन्ते; अतो मृत्युर्मरणाख्यामुपैति । कर्मोदये कर्मफलानुरागा;स्तत्रानु यान्ति न तरन्ति मृत्युम् ।।"},
{"c": "5.42", "n": "9", "i": 23163, "v": "योऽभिध्यायन्नुत्पतिष्णून्निहन्या;दनादरेणाप्रतिबुध्यमानः । स वै मृत्युर्मृत्युरिवात्ति भूत्वा; एवं विद्वान्यो विनिहन्ति कामान् ।।"},
{"c": "5.42", "n": "10", "i": 23164, "v": "कामानुसारी पुरुषः कामाननु विनश्यति । कामान्व्युदस्य धुनुते यत्किंचित्पुरुषो रजः ।।"},
{"c": "5.42", "n": "11", "i": 23165, "v": "तमोऽप्रकाशो भूतानां नरकोऽयं प्रदृश्यते । गृह्यन्त इव धावन्ति गच्छन्तः श्वभ्रमुन्मुखाः ।।"},
{"c": "5.42", "n": "12", "i": 23166, "v": "अभिध्या वै प्रथमं हन्ति चैनं; कामक्रोधौ गृह्य चैनं तु पश्चात् । एते बालान्मृत्यवे प्रापयन्ति; धीरास्तु धैर्येण तरन्ति मृत्युम् ।।"},
{"c": "5.42", "n": "13", "i": 23167, "v": "अमन्यमानः क्षत्रिय किंचिदन्य;न्नाधीयते तार्ण इवास्य व्याघ्रः । क्रोधाल्लोभान्मोहमयान्तरात्मा; स वै मृत्युस्त्वच्छरीरे य एषः ।।"},
{"c": "5.42", "n": "14", "i": 23168, "v": "एवं मृत्युं जायमानं विदित्वा; ज्ञाने तिष्ठन्न बिभेतीह मृत्योः । विनश्यते विषये तस्य मृत्यु;र्मृत्योर्यथा विषयं प्राप्य मर्त्यः ।।"},
{"c": "5.42", "t": "धृतराष्ट्र उवाच ।"},
{"c": "5.42", "n": "15", "i": 23169, "v": "येऽस्मिन्धर्मान्नाचरन्तीह केचि;त्तथा धर्मान्केचिदिहाचरन्ति । धर्मः पापेन प्रतिहन्यते स्म; उताहो धर्मः प्रतिहन्ति पापम् ।।"},
{"c": "5.42", "t": "सनत्सुजात उवाच ।"},
{"c": "5.42", "n": "16", "i": 23170, "v": "उभयमेव तत्रोपभुज्यते फलं; धर्मस्यैवेतरस्य च । धर्मेणाधर्मं प्रणुदतीह विद्वा;न्धर्मो बलीयानिति तस्य विद्धि ।।"},
{"c": "5.42", "t": "धृतराष्ट्र उवाच ।"},
{"c": "5.42", "n": "17", "i": 23171, "v": "यानिमानाहुः स्वस्य धर्मस्य लोका;न्द्विजातीनां पुण्यकृतां सनातनान् । तेषां परिक्रमान्कथयन्तस्ततोऽन्या;न्नैतद्विद्वन्नैव कृतं च कर्म ।।"},
{"c": "5.42", "t": "सनत्सुजात उवाच ।"},
{"c": "5.42", "n": "18", "i": 23172, "v": "येषां बले न विस्पर्धा बले बलवतामिव । ते ब्राह्मणा इतः प्रेत्य स्वर्गलोके प्रकाशते ।।"},
{"c": "5.42", "n": "19", "i": 23173, "v": "यत्र मन्येत भूयिष्ठं प्रावृषीव तृणोलपम् । अन्नं पानं च ब्राह्मणस्तज्जीवन्नानुसंज्वरेत् ।।"},
{"c": "5.42", "n": "20", "i": 23174, "v": "यत्राकथयमानस्य प्रयच्छत्यशिवं भयम् । अतिरिक्तमिवाकुर्वन्स श्रेयान्नेतरो जनः ।।"},
{"c": "5.42", "n": "21", "i": 23175, "v": "यो वाकथयमानस्य आत्मानं नानुसंज्वरेत् । ब्रह्मस्वं नोपभुञ्जेद्वा तदन्नं संमतं सताम् ।।"},
{"c": "5.42", "n": "22", "i": 23176, "v": "यथा स्वं वान्तमश्नाति श्वा वै नित्यमभूतये । एवं ते वान्तमश्नन्ति स्ववीर्यस्योपजीवनात् ।।"},
{"c": "5.42", "n": "23", "i": 23177, "v": "नित्यमज्ञातचर्या मे इति मन्येत ब्राह्मणः । ज्ञातीनां तु वसन्मध्ये नैव विद्येत किंचन ।।"},
{"c": "5.42", "n": "24", "i": 23178, "v": "को ह्येवमन्तरात्मानं ब्राह्मणो हन्तुमर्हति । तस्माद्धि किंचित्क्षत्रिय ब्रह्मावसति पश्यति ।।"},
{"c": "5.42", "n": "25", "i": 23179, "v": "अश्रान्तः स्यादनादानात्संमतो निरुपद्रवः । शिष्टो न शिष्टवत्स स्याद्ब्राह्मणो ब्रह्मवित्कविः ।।"},
{"c": "5.42", "n": "26", "i": 23180, "v": "अनाढ्या मानुषे वित्ते आढ्या वेदेषु ये द्विजाः । ते दुर्धर्षा दुष्प्रकम्प्या विद्यात्तान्ब्रह्मणस्तनुम् ।।"},
{"c": "5.42", "n": "27", "i": 23181, "v": "सर्वान्स्विष्टकृतो देवान्विद्याद्य इह कश्चन । न समानो ब्राह्मणस्य यस्मिन्प्रयतते स्वयम् ।।"},
{"c": "5.42", "n": "28", "i": 23182, "v": "यमप्रयतमानं तु मानयन्ति स मानितः । न मान्यमानो मन्येत नामानादभिसंज्वरेत् ।।"},
{"c": "5.42", "n": "29", "i": 23183, "v": "विद्वांसो मानयन्तीह इति मन्येत मानितः । अधर्मविदुषो मूढा लोकशास्त्रविशारदाः । न मान्यं मानयिष्यन्ति इति मन्येदमानितः ।।"},
{"c": "5.42", "n": "30", "i": 23184, "v": "न वै मानं च मौनं च सहितौ चरतः सदा । अयं हि लोको मानस्य असौ मानस्य तद्विदुः ।।"},
{"c": "5.42", "n": "31", "i": 23185, "v": "श्रीः सुखस्येह संवासः सा चापि परिपन्थिनी । ब्राह्मी सुदुर्लभा श्रीर्हि प्रज्ञाहीनेन क्षत्रिय ।।"},
{"c": "5.42", "n": "32", "i": 23186, "v": "द्वाराणि तस्या हि वदन्ति सन्तो; बहुप्रकाराणि दुरावराणि । सत्यार्जवे ह्रीर्दमशौचविद्याः; षण्मानमोहप्रतिबाधनानि ।।"},
{"c": "5.43", "t": "धृतराष्ट्र उवाच ।"},
{"c": "5.43", "n": "1", "i": 23187, "v": "ऋचो यजूंष्यधीते यः सामवेदं च यो द्विजः । पापानि कुर्वन्पापेन लिप्यते न स लिप्यते ।।"},
{"c": "5.43", "t": "सनत्सुजात उवाच ।"},
{"c": "5.43", "n": "2", "i": 23188, "v": "नैनं सामान्यृचो वापि न यजूंषि विचक्षण । त्रायन्ते कर्मणः पापान्न ते मिथ्या ब्रवीम्यहम् ।।"},
{"c": "5.43", "n": "3", "i": 23189, "v": "न छन्दांसि वृजिनात्तारयन्ति; मायाविनं मायया वर्तमानम् । नीडं शकुन्ता इव जातपक्षा;श्छन्दांस्येनं प्रजहत्यन्तकाले ।।"},
{"c": "5.43", "t": "धृतराष्ट्र उवाच ।"},
{"c": "5.43", "n": "4", "i": 23190, "v": "न चेद्वेदा वेदविदं शक्तास्त्रातुं विचक्षण । अथ कस्मात्प्रलापोऽयं ब्राह्मणानां सनातनः ।।"},
{"c": "5.43", "t": "सनत्सुजात उवाच ।"},
{"c": "5.43", "n": "5", "i": 23191, "v": "अस्मिँल्लोके तपस्तप्तं फलमन्यत्र दृश्यते । ब्राह्मणानामिमे लोका ऋद्धे तपसि संयताः ।।"},
{"c": "5.43", "t": "धृतराष्ट्र उवाच ।"},
{"c": "5.43", "n": "6", "i": 23192, "v": "कथं समृद्धमप्यृद्धं तपो भवति केवलम् । सनत्सुजात तद्ब्रूहि यथा विद्याम तद्वयम् ।।"},
{"c": "5.43", "t": "सनत्सुजात उवाच ।"},
{"c": "5.43", "n": "7", "i": 23193, "v": "क्रोधादयो द्वादश यस्य दोषा;स्तथा नृशंसादि षडत्र राजन् । धर्मादयो द्वादश चाततानाः; शास्त्रे गुणा ये विदिता द्विजानाम् ।।"},
{"c": "5.43", "n": "8", "i": 23194, "v": "क्रोधः कामो लोभमोहौ विवित्सा;कृपासूया मानशोकौ स्पृहा च । ईर्ष्या जुगुप्सा च मनुष्यदोषा; वर्ज्याः सदा द्वादशैते नरेण ।।"},
{"c": "5.43", "n": "9", "i": 23195, "v": "एकैकमेते राजेन्द्र मनुष्यान्पर्युपासते । लिप्समानोऽन्तरं तेषां मृगाणामिव लुब्धकः ।।"},
{"c": "5.43", "n": "10", "i": 23196, "v": "विकत्थनः स्पृहयालुर्मनस्वी; बिभ्रत्कोपं चपलोऽरक्षणश्च । एते प्राप्ताः षण्नरान्पापधर्मा;न्प्रकुर्वते नोत सन्तः सुदुर्गे ।।"},
{"c": "5.43", "n": "11", "i": 23197, "v": "संभोगसंविद्द्विषमेधमानो; दत्तानुतापी कृपणोऽबलीयान् । वर्गप्रशंसी वनितासु द्वेष्टा; एतेऽपरे सप्त नृशंसधर्माः ।।"},
{"c": "5.43", "n": "12", "i": 23198, "v": "धर्मश्च सत्यं च दमस्तपश्च; अमात्सर्यं ह्रीस्तितिक्षानसूया । यज्ञश्च दानं च धृतिः श्रुतं च; महाव्रता द्वादश ब्राह्मणस्य ।।"},
{"c": "5.43", "n": "13", "i": 23199, "v": "यस्त्वेतेभ्यः प्रवसेद्द्वादशेभ्यः; सर्वामपीमां पृथिवीं प्रशिष्यात् । त्रिभिर्द्वाभ्यामेकतो वा विशिष्टो; नास्य स्वमस्तीति स वेदितव्यः ।।"},
{"c": "5.43", "n": "14", "i": 23200, "v": "दमस्त्यागोऽप्रमादश्च एतेष्वमृतमाहितम् । तानि सत्यमुखान्याहुर्ब्राह्मणा ये मनीषिणः ।।"},
{"c": "5.43", "n": "15", "i": 23201, "v": "दमोऽष्टादशदोषः स्यात्प्रतिकूलं कृताकृते । अनृतं चाभ्यसूया च कामार्थौ च तथा स्पृहा ।।"},
{"c": "5.43", "n": "16", "i": 23202, "v": "क्रोधः शोकस्तथा तृष्णा लोभः पैशुन्यमेव च । मत्सरश्च विवित्सा च परितापस्तथा रतिः ।।"},
{"c": "5.43", "n": "17", "i": 23203, "v": "अपस्मारः सातिवादस्तथा संभावनात्मनि । एतैर्विमुक्तो दोषैर्यः स दमः सद्भिरुच्यते ।।"},
{"c": "5.43", "n": "18", "i": 23204, "v": "श्रेयांस्तु षड्विधस्त्यागः प्रियं प्राप्य न हृष्यति । अप्रिये तु समुत्पन्ने व्यथां जातु न चार्च्छति ।।"},
{"c": "5.43", "n": "19", "i": 23205, "v": "इष्टान्दारांश्च पुत्रांश्च न चान्यं यद्वचो भवेत् । अर्हते याचमानाय प्रदेयं तद्वचो भवेत् । अप्यवाच्यं वदत्येव स तृतीयो गुणः स्मृतः ।।"},
{"c": "5.43", "n": "20", "i": 23206, "v": "त्यक्तैर्द्रव्यैर्यो भवति नोपयुङ्क्ते च कामतः । न च कर्मसु तद्धीनः शिष्यबुद्धिर्नरो यथा । सर्वैरेव गुणैर्युक्तो द्रव्यवानपि यो भवेत् ।।"},
{"c": "5.43", "n": "21", "i": 23207, "v": "अप्रमादोऽष्टदोषः स्यात्तान्दोषान्परिवर्जयेत् । इन्द्रियेभ्यश्च पञ्चभ्यो मनसश्चैव भारत । अतीतानागतेभ्यश्च मुक्तो ह्येतैः सुखी भवेत् ।।"},
{"c": "5.43", "n": "22", "i": 23208, "v": "दोषैरेतैर्विमुक्तं तु गुणैरेतैः समन्वितम् । एतत्समृद्धमप्यृद्धं तपो भवति केवलम् । यन्मां पृच्छसि राजेन्द्र किं भूयः श्रोतुमिच्छसि ।।"},
{"c": "5.43", "t": "धृतराष्ट्र उवाच ।"},
{"c": "5.43", "n": "23", "i": 23209, "v": "आख्यानपञ्चमैर्वेदैर्भूयिष्ठं कथ्यते जनः । तथैवान्ये चतुर्वेदास्त्रिवेदाश्च तथापरे ।।"},
{"c": "5.43", "n": "24", "i": 23210, "v": "द्विवेदाश्चैकवेदाश्च अनृचश्च तथापरे । तेषां तु कतमः स स्याद्यमहं वेद ब्राह्मणम् ।।"},
{"c": "5.43", "t": "सनत्सुजात उवाच ।"},
{"c": "5.43", "n": "25", "i": 23211, "v": "एकस्य वेदस्याज्ञानाद्वेदास्ते बहवोऽभवन् । सत्यस्यैकस्य राजेन्द्र सत्ये कश्चिदवस्थितः । एवं वेदमनुत्साद्य प्रज्ञां महति कुर्वते ।।"},
{"c": "5.43", "n": "26", "i": 23212, "v": "दानमध्ययनं यज्ञो लोभादेतत्प्रवर्तते । सत्यात्प्रच्यवमानानां संकल्पो वितथो भवेत् ।।"},
{"c": "5.43", "n": "27", "i": 23213, "v": "ततो यज्ञः प्रतायेत सत्यस्यैवावधारणात् । मनसान्यस्य भवति वाचान्यस्योत कर्मणा । संकल्पसिद्धः पुरुषः संकल्पानधितिष्ठति ।।"},
{"c": "5.43", "n": "28", "i": 23214, "v": "अनैभृत्येन वै तस्य दीक्षितव्रतमाचरेत् । नामैतद्धातुनिर्वृत्तं सत्यमेव सतां परम् । ज्ञानं वै नाम प्रत्यक्षं परोक्षं जायते तपः ।।"},
{"c": "5.43", "n": "29", "i": 23215, "v": "विद्याद्बहु पठन्तं तु बहुपाठीति ब्राह्मणम् । तस्मात्क्षत्रिय मा मंस्था जल्पितेनैव ब्राह्मणम् । य एव सत्यान्नापैति स ज्ञेयो ब्राह्मणस्त्वया ।।"},
{"c": "5.43", "n": "30", "i": 23216, "v": "छन्दांसि नाम क्षत्रिय तान्यथर्वा; जगौ पुरस्तादृषिसर्ग एषः । छन्दोविदस्ते य उ तानधीत्य; न वेद्यवेदस्य विदुर्न वेद्यम् ।।"},
{"c": "5.43", "n": "31", "i": 23217, "v": "न वेदानां वेदिता कश्चिदस्ति; कश्चिद्वेदान्बुध्यते वापि राजन् । यो वेद वेदान्न स वेद वेद्यं; सत्ये स्थितो यस्तु स वेद वेद्यम् ।।"},
{"c": "5.43", "n": "32", "i": 23218, "v": "अभिजानामि ब्राह्मणमाख्यातारं विचक्षणम् । यश्छिन्नविचिकित्सः सन्नाचष्टे सर्वसंशयान् ।।"},
{"c": "5.43", "n": "33", "i": 23219, "v": "तस्य पर्येषणं गच्छेत्प्राचीनं नोत दक्षिणम् । नार्वाचीनं कुतस्तिर्यङ्नादिशं तु कथंचन ।।"},
{"c": "5.43", "n": "34", "i": 23220, "v": "तूष्णींभूत उपासीत न चेष्टेन्मनसा अपि । अभ्यावर्तेत ब्रह्मास्य अन्तरात्मनि वै श्रितम् ।।"},
{"c": "5.43", "n": "35", "i": 23221, "v": "मौनाद्धि स मुनिर्भवति नारण्यवसनान्मुनिः । अक्षरं तत्तु यो वेद स मुनिः श्रेष्ठ उच्यते ।।"},
{"c": "5.43", "n": "36", "i": 23222, "v": "सर्वार्थानां व्याकरणाद्वैयाकरण उच्यते । प्रत्यक्षदर्शी लोकानां सर्वदर्शी भवेन्नरः ।।"},
{"c": "5.43", "n": "37", "i": 23223, "v": "सत्ये वै ब्राह्मणस्तिष्ठन्ब्रह्म पश्यति क्षत्रिय । वेदानां चानुपूर्व्येण एतद्विद्वन्ब्रवीमि ते ।।"},
{"c": "5.44", "t": "धृतराष्ट्र उवाच ।"},
{"c": "5.44", "n": "1", "i": 23224, "v": "सनत्सुजात यदिमां परार्थां; ब्राह्मीं वाचं प्रवदसि विश्वरूपाम् । परां हि कामेषु सुदुर्लभां कथां; तद्ब्रूहि मे वाक्यमेतत्कुमार ।।"},
{"c": "5.44", "t": "सनत्सुजात उवाच ।"},
{"c": "5.44", "n": "2", "i": 23225, "v": "नैतद्ब्रह्म त्वरमाणेन लभ्यं; यन्मां पृच्छस्यभिहृष्यस्यतीव । अव्यक्तविद्यामभिधास्ये पुराणीं; बुद्ध्या च तेषां ब्रह्मचर्येण सिद्धाम् ।।"},
{"c": "5.44", "t": "धृतराष्ट्र उवाच ।"},
{"c": "5.44", "n": "3", "i": 23226, "v": "अव्यक्तविद्यामिति यत्सनातनीं; ब्रवीषि त्वं ब्रह्मचर्येण सिद्धाम् । अनारभ्या वसतीहार्य काले; कथं ब्राह्मण्यममृतत्वं लभेत ।।"},
{"c": "5.44", "t": "सनत्सुजात उवाच ।"},
{"c": "5.44", "n": "4", "i": 23227, "v": "येऽस्मिँल्लोके विजयन्तीह कामा;न्ब्राह्मीं स्थितिमनुतितिक्षमाणाः । त आत्मानं निर्हरन्तीह देहा;न्मुञ्जादिषीकामिव सत्त्वसंस्थाः ।।"},
{"c": "5.44", "n": "5", "i": 23228, "v": "शरीरमेतौ कुरुतः पिता माता च भारत । आचार्यशास्ता या जातिः सा सत्या साजरामरा ।।"},
{"c": "5.44", "n": "6", "i": 23229, "v": "आचार्ययोनिमिह ये प्रविश्य; भूत्वा गर्भं ब्रह्मचर्यं चरन्ति । इहैव ते शास्त्रकारा भवन्ति; प्रहाय देहं परमं यान्ति योगम् ।।"},
{"c": "5.44", "n": "7", "i": 23230, "v": "य आवृणोत्यवितथेन कर्णा;वृतं कुर्वन्नमृतं संप्रयच्छन् । तं मन्येत पितरं मातरं च; तस्मै न द्रुह्येत्कृतमस्य जानन् ।।"},
{"c": "5.44", "n": "8", "i": 23231, "v": "गुरुं शिष्यो नित्यमभिमन्यमानः; स्वाध्यायमिच्छेच्छुचिरप्रमत्तः । मानं न कुर्यान्न दधीत रोष;मेष प्रथमो ब्रह्मचर्यस्य पादः ।।"},
{"c": "5.44", "n": "9", "i": 23232, "v": "आचार्यस्य प्रियं कुर्यात्प्राणैरपि धनैरपि । कर्मणा मनसा वाचा द्वितीयः पाद उच्यते ।।"},
{"c": "5.44", "n": "10", "i": 23233, "v": "समा गुरौ यथा वृत्तिर्गुरुपत्न्यां तथा भवेत् । यथोक्तकारी प्रियकृत्तृतीयः पाद उच्यते ।।"},
{"c": "5.44", "n": "11", "i": 23234, "v": "नाचार्यायेहोपकृत्वा प्रवादं; प्राज्ञः कुर्वीत नैतदहं करोमि । इतीव मन्येत न भाषयेत; स वै चतुर्थो ब्रह्मचर्यस्य पादः ।।"},
{"c": "5.44", "n": "12", "i": 23235, "v": "एवं वसन्तं यदुपप्लवेद्धन;माचार्याय तदनुप्रयच्छेत् । सतां वृत्तिं बहुगुणामेवमेति; गुरोः पुत्रे भवति च वृत्तिरेषा ।।"},
{"c": "5.44", "n": "13", "i": 23236, "v": "एवं वसन्सर्वतो वर्धतीह; बहून्पुत्राँल्लभते च प्रतिष्ठाम् । वर्षन्ति चास्मै प्रदिशो दिशश्च; वसन्त्यस्मिन्ब्रह्मचर्ये जनाश्च ।।"},
{"c": "5.44", "n": "14", "i": 23237, "v": "एतेन ब्रह्मचर्येण देवा देवत्वमाप्नुवन् । ऋषयश्च महाभागा ब्रह्मलोकं मनीषिणः ।।"},
{"c": "5.44", "n": "15", "i": 23238, "v": "गन्धर्वाणामनेनैव रूपमप्सरसामभूत् । एतेन ब्रह्मचर्येण सूर्यो अह्नाय जायते ।।"},
{"c": "5.44", "n": "16", "i": 23239, "v": "य आशयेत्पाटयेच्चापि राज;न्सर्वं शरीरं तपसा तप्यमानः । एतेनासौ बाल्यमत्येति विद्वा;न्मृत्युं तथा रोधयत्यन्तकाले ।।"},
{"c": "5.44", "n": "17", "i": 23240, "v": "अन्तवन्तः क्षत्रिय ते जयन्ति; लोकाञ्जनाः कर्मणा निर्मितेन । ब्रह्मैव विद्वांस्तेन अभ्येति सर्वं; नान्यः पन्था अयनाय विद्यते ।।"},
{"c": "5.44", "t": "धृतराष्ट्र उवाच ।"},
{"c": "5.44", "n": "18", "i": 23241, "v": "आभाति शुक्लमिव लोहितमिव; अथो कृष्णमथाञ्जनं काद्रवं वा । तद्ब्राह्मणः पश्यति योऽत्र विद्वा;न्कथंरूपं तदमृतमक्षरं पदम् ।।"},
{"c": "5.44", "t": "सनत्सुजात उवाच ।"},
{"c": "5.44", "n": "19", "i": 23242, "v": "नाभाति शुक्लमिव लोहितमिव; अथो कृष्णमायसमर्कवर्णम् । न पृथिव्यां तिष्ठति नान्तरिक्षे; नैतत्समुद्रे सलिलं बिभर्ति ।।"},
{"c": "5.44", "n": "20", "i": 23243, "v": "न तारकासु न च विद्युदाश्रितं; न चाभ्रेषु दृश्यते रूपमस्य । न चापि वायौ न च देवतासु; न तच्चन्द्रे दृश्यते नोत सूर्ये ।।"},
{"c": "5.44", "n": "21", "i": 23244, "v": "नैवर्क्षु तन्न यजुःषु नाप्यथर्वसु; न चैव दृश्यत्यमलेषु सामसु । रथंतरे बार्हते चापि राज;न्महाव्रते नैव दृश्येद्ध्रुवं तत् ।।"},
{"c": "5.44", "n": "22", "i": 23245, "v": "अपारणीयं तमसः परस्ता;त्तदन्तकोऽप्येति विनाशकाले । अणीयरूपं क्षुरधारया त;न्महच्च रूपं त्वपि पर्वतेभ्यः ।।"},
{"c": "5.44", "n": "23", "i": 23246, "v": "सा प्रतिष्ठा तदमृतं लोकास्तद्ब्रह्म तद्यशः । भूतानि जज्ञिरे तस्मात्प्रलयं यान्ति तत्र च ।।"},
{"c": "5.44", "n": "24", "i": 23247, "v": "अनामयं तन्महदुद्यतं यशो; वाचो विकारान्कवयो वदन्ति । तस्मिञ्जगत्सर्वमिदं प्रतिष्ठितं; ये तद्विदुरमृतास्ते भवन्ति ।।"},
{"c": "5.45", "t": "सनत्सुजात उवाच ।"},
{"c": "5.45", "n": "1", "i": 23248, "v": "यत्तच्छुक्रं महज्ज्योतिर्दीप्यमानं महद्यशः । तद्वै देवा उपासन्ते यस्मादर्को विराजते । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "2", "i": 23249, "v": "शुक्राद्ब्रह्म प्रभवति ब्रह्म शुक्रेण वर्धते । तच्छुक्रं ज्योतिषां मध्येऽतप्तं तपति तापनम् । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "3", "i": 23250, "v": "आपोऽथ अद्भ्यः सलिलस्य मध्ये; उभौ देवौ शिश्रियातेऽन्तरिक्षे । स सध्रीचीः स विषूचीर्वसाना; उभे बिभर्ति पृथिवीं दिवं च । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "4", "i": 23251, "v": "उभौ च देवौ पृथिवीं दिवं च; दिशश्च शुक्रं भुवनं बिभर्ति । तस्माद्दिशः सरितश्च स्रवन्ति; तस्मात्समुद्रा विहिता महान्तः । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "5", "i": 23252, "v": "चक्रे रथस्य तिष्ठन्तं ध्रुवस्याव्ययकर्मणः । केतुमन्तं वहन्त्यश्वास्तं दिव्यमजरं दिवि । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "6", "i": 23253, "v": "न सादृश्ये तिष्ठति रूपमस्य; न चक्षुषा पश्यति कश्चिदेनम् । मनीषयाथो मनसा हृदा च; य एवं विदुरमृतास्ते भवन्ति । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "7", "i": 23254, "v": "द्वादशपूगां सरितं देवरक्षितम् । मधु ईशन्तस्तदा संचरन्ति घोरम् । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "8", "i": 23255, "v": "तदर्धमासं पिबति संचित्य भ्रमरो मधु । ईशानः सर्वभूतेषु हविर्भूतमकल्पयत् । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "9", "i": 23256, "v": "हिरण्यपर्णमश्वत्थमभिपत्य अपक्षकाः । ते तत्र पक्षिणो भूत्वा प्रपतन्ति यथादिशम् । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "10", "i": 23257, "v": "पूर्णात्पूर्णान्युद्धरन्ति पूर्णात्पूर्णानि चक्रिरे । हरन्ति पूर्णात्पूर्णानि पूर्णमेवावशिष्यते । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "11", "i": 23258, "v": "तस्माद्वै वायुरायातस्तस्मिंश्च प्रयतः सदा । तस्मादग्निश्च सोमश्च तस्मिंश्च प्राण आततः ।।"},
{"c": "5.45", "n": "12", "i": 23259, "v": "सर्वमेव ततो विद्यात्तत्तद्वक्तुं न शक्नुमः । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "13", "i": 23260, "v": "अपानं गिरति प्राणः प्राणं गिरति चन्द्रमाः । आदित्यो गिरते चन्द्रमादित्यं गिरते परः । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "14", "i": 23261, "v": "एकं पादं नोत्क्षिपति सलिलाद्धंस उच्चरन् । तं चेत्सततमृत्विजं न मृत्युर्नामृतं भवेत् । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "15", "i": 23262, "v": "एवं देवो महात्मा स पावकं पुरुषो गिरन् । यो वै तं पुरुषं वेद तस्येहात्मा न रिष्यते । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "16", "i": 23263, "v": "यः सहस्रं सहस्राणां पक्षान्संतत्य संपतेत् । मध्यमे मध्य आगच्छेदपि चेत्स्यान्मनोजवः । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "17", "i": 23264, "v": "न दर्शने तिष्ठति रूपमस्य; पश्यन्ति चैनं सुविशुद्धसत्त्वाः । हितो मनीषी मनसाभिपश्ये;द्ये तं श्रयेयुरमृतास्ते भवन्ति । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "18", "i": 23265, "v": "गूहन्ति सर्पा इव गह्वराणि; स्वशिक्षया स्वेन वृत्तेन मर्त्याः । तेषु प्रमुह्यन्ति जना विमूढा; यथाध्वानं मोहयन्ते भयाय । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "19", "i": 23266, "v": "सदा सदासत्कृतः स्यान्न मृत्युरमृतं कुतः । सत्यानृते सत्यसमानबन्धने; सतश्च योनिरसतश्चैक एव । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "20", "i": 23267, "v": "न साधुना नोत असाधुना वा; समानमेतद्दृश्यते मानुषेषु । समानमेतदमृतस्य विद्या;देवंयुक्तो मधु तद्वै परीप्सेत् । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "21", "i": 23268, "v": "नास्यातिवादा हृदयं तापयन्ति; नानधीतं नाहुतमग्निहोत्रम् । मनो ब्राह्मीं लघुतामादधीत; प्रज्ञानमस्य नाम धीरा लभन्ते । योगिनस्तं प्रपश्यन्ति भगवन्तं सनातनम् ।।"},
{"c": "5.45", "n": "22", "i": 23269, "v": "एवं यः सर्वभूतेषु आत्मानमनुपश्यति । अन्यत्रान्यत्र युक्तेषु किं स शोचेत्ततः परम् ।।"},
{"c": "5.45", "n": "23", "i": 23270, "v": "यथोदपाने महति सर्वतः संप्लुतोदके । एवं सर्वेषु वेदेषु ब्राह्मणस्य विजानतः ।।"},
{"c": "5.45", "n": "24", "i": 23271, "v": "अङ्गुष्ठमात्रः पुरुषो महात्मा; न दृश्यतेऽसौ हृदये निविष्टः । अजश्चरो दिवारात्रमतन्द्रितश्च; स तं मत्वा कविरास्ते प्रसन्नः ।।"},
{"c": "5.45", "n": "25", "i": 23272, "v": "अहमेवास्मि वो माता पिता पुत्रोऽस्म्यहं पुनः । आत्माहमपि सर्वस्य यच्च नास्ति यदस्ति च ।।"},
{"c": "5.45", "n": "26", "i": 23273, "v": "पितामहोऽस्मि स्थविरः पिता पुत्रश्च भारत । ममैव यूयमात्मस्था न मे यूयं न वोऽप्यहम् ।।"},
{"c": "5.45", "n": "27", "i": 23274, "v": "आत्मैव स्थानं मम जन्म चात्मा; वेदप्रोक्तोऽहमजरप्रतिष्ठः ।।"},
{"c": "5.45", "n": "28", "i": 23275, "v": "अणोरणीयान्सुमनाः सर्वभूतेषु जागृमि । पितरं सर्वभूतानां पुष्करे निहितं विदुः ।।"},
{"c": "5.46", "t": "वैशंपायन उवाच ।"},
{"c": "5.46", "n": "1", "i": 23276, "v": "एवं सनत्सुजातेन विदुरेण च धीमता । सार्धं कथयतो राज्ञः सा व्यतीयाय शर्वरी ।।"},
{"c": "5.46", "n": "2", "i": 23277, "v": "तस्यां रजन्यां व्युष्टायां राजानः सर्व एव ते । सभामाविविशुर्हृष्टाः सूतस्योपदिदृक्षया ।।"},
{"c": "5.46", "n": "3", "i": 23278, "v": "शुश्रूषमाणाः पार्थानां वचो धर्मार्थसंहितम् । धृतराष्ट्रमुखाः सर्वे ययू राजसभां शुभाम् ।।"},
{"c": "5.46", "n": "4", "i": 23279, "v": "सुधावदातां विस्तीर्णां कनकाजिरभूषिताम् । चन्द्रप्रभां सुरुचिरां सिक्तां परमवारिणा ।।"},
{"c": "5.46", "n": "5", "i": 23280, "v": "रुचिरैरासनैः स्तीर्णां काञ्चनैर्दारवैरपि । अश्मसारमयैर्दान्तैः स्वास्तीर्णैः सोत्तरच्छदैः ।।"},
{"c": "5.46", "n": "6", "i": 23281, "v": "भीष्मो द्रोणः कृपः शल्यः कृतवर्मा जयद्रथः । अश्वत्थामा विकर्णश्च सोमदत्तश्च बाह्लिकः ।।"},
{"c": "5.46", "n": "7", "i": 23282, "v": "विदुरश्च महाप्राज्ञो युयुत्सुश्च महारथः । सर्वे च सहिताः शूराः पार्थिवा भरतर्षभ । धृतराष्ट्रं पुरस्कृत्य विविशुस्तां सभां शुभाम् ।।"},
{"c": "5.46", "n": "8", "i": 23283, "v": "दुःशासनश्चित्रसेनः शकुनिश्चापि सौबलः । दुर्मुखो दुःसहः कर्ण उलूकोऽथ विविंशतिः ।।"},
{"c": "5.46", "n": "9", "i": 23284, "v": "कुरुराजं पुरस्कृत्य दुर्योधनममर्षणम् । विविशुस्तां सभां राजन्सुराः शक्रसदो यथा ।।"},
{"c": "5.46", "n": "10", "i": 23285, "v": "आविशद्भिस्तदा राजञ्शूरैः परिघबाहुभिः । शुशुभे सा सभा राजन्सिंहैरिव गिरेर्गुहा ।।"},
{"c": "5.46", "n": "11", "i": 23286, "v": "ते प्रविश्य महेष्वासाः सभां समितिशोभनाः । आसनानि महार्हाणि भेजिरे सूर्यवर्चसः ।।"},
{"c": "5.46", "n": "12", "i": 23287, "v": "आसनस्थेषु सर्वेषु तेषु राजसु भारत । द्वाःस्थो निवेदयामास सूतपुत्रमुपस्थितम् ।।"},
{"c": "5.46", "n": "13", "i": 23288, "v": "अयं स रथ आयाति योऽयासीत्पाण्डवान्प्रति । दूतो नस्तूर्णमायातः सैन्धवैः साधुवाहिभिः ।।"},
{"c": "5.46", "n": "14", "i": 23289, "v": "उपयाय तु स क्षिप्रं रथात्प्रस्कन्द्य कुण्डली । प्रविवेश सभां पूर्णां महीपालैर्महात्मभिः ।।"},
{"c": "5.46", "t": "संजय उवाच ।"},
{"c": "5.46", "n": "15", "i": 23290, "v": "प्राप्तोऽस्मि पाण्डवान्गत्वा तद्विजानीत कौरवाः । यथावयः कुरून्सर्वान्प्रतिनन्दन्ति पाण्डवाः ।।"},
{"c": "5.46", "n": "16", "i": 23291, "v": "अभिवादयन्ति वृद्धांश्च वयस्यांश्च वयस्यवत् । यूनश्चाभ्यवदन्पार्थाः प्रतिपूज्य यथावयः ।।"},
{"c": "5.46", "n": "17", "i": 23292, "v": "यथाहं धृतराष्ट्रेण शिष्टः पूर्वमितो गतः । अब्रुवं पाण्डवान्गत्वा तन्निबोधत पार्थिवाः ।।"},
{"c": "5.47", "t": "धृतराष्ट्र उवाच ।"},
{"c": "5.47", "n": "1", "i": 23293, "v": "पृच्छामि त्वां संजय राजमध्ये; किमब्रवीद्वाक्यमदीनसत्त्वः । धनंजयस्तात युधां प्रणेता; दुरात्मनां जीवितच्छिन्महात्मा ।।"},
{"c": "5.47", "t": "संजय उवाच ।"},
{"c": "5.47", "n": "2", "i": 23294, "v": "दुर्योधनो वाचमिमां शृणोतु; यदब्रवीदर्जुनो योत्स्यमानः । युधिष्ठिरस्यानुमते महात्मा; धनंजयः शृण्वतः केशवस्य ।।"},
{"c": "5.47", "n": "3", "i": 23295, "v": "अन्वत्रस्तो बाहुवीर्यं विदान; उपह्वरे वासुदेवस्य धीरः । अवोचन्मां योत्स्यमानः किरीटी; मध्ये ब्रूया धार्तराष्ट्रं कुरूणाम् ।।"},
{"c": "5.47", "n": "4", "i": 23296, "v": "ये वै राजानः पाण्डवायोधनाय; समानीताः शृण्वतां चापि तेषाम् । यथा समग्रं वचनं मयोक्तं; सहामात्यं श्रावयेथा नृपं तम् ।।"},
{"c": "5.47", "n": "5", "i": 23297, "v": "यथा नूनं देवराजस्य देवाः; शुश्रूषन्ते वज्रहस्तस्य सर्वे । तथाशृण्वन्पाण्डवाः सृञ्जयाश्च; किरीटिना वाचमुक्तां समर्थाम् ।।"},
{"c": "5.47", "n": "6", "i": 23298, "v": "इत्यब्रवीदर्जुनो योत्स्यमानो; गाण्डीवधन्वा लोहितपद्मनेत्रः । न चेद्राज्यं मुञ्चति धार्तराष्ट्रो; युधिष्ठिरस्याजमीढस्य राज्ञः । अस्ति नूनं कर्म कृतं पुरस्ता;दनिर्विष्टं पापकं धार्तराष्ट्रैः ।।"},
{"c": "5.47", "n": "7", "i": 23299, "v": "येषां युद्धं भीमसेनार्जुनाभ्यां; तथाश्विभ्यां वासुदेवेन चैव । शैनेयेन ध्रुवमात्तायुधेन; धृष्टद्युम्नेनाथ शिखण्डिना च । युधिष्ठिरेणेन्द्रकल्पेन चैव; योऽपध्यानान्निर्दहेद्गां दिवं च ।।"},
{"c": "5.47", "n": "8", "i": 23300, "v": "तैश्चेद्युद्धं मन्यते धार्तराष्ट्रो; निर्वृत्तोऽर्थः सकलः पाण्डवानाम् । मा तत्कार्षीः पाण्डवार्थाय हेतो;रुपैहि युद्धं यदि मन्यसे त्वम् ।।"},
{"c": "5.47", "n": "9", "i": 23301, "v": "यां तां वने दुःखशय्यामुवास; प्रव्राजितः पाण्डवो धर्मचारी । आशिष्यते दुःखतरामनर्था;मन्त्यां शय्यां धार्तराष्ट्रः परासुः ।।"},
{"c": "5.47", "n": "10", "i": 23302, "v": "ह्रिया ज्ञानेन तपसा दमेन; क्रोधेनाथो धर्मगुप्त्या धनेन । अन्यायवृत्तः कुरुपाण्डवेया;नध्यातिष्ठद्धार्तराष्ट्रो दुरात्मा ।।"},
{"c": "5.47", "n": "11", "i": 23303, "v": "मायोपधः प्रणिधानार्जवाभ्यां; तपोदमाभ्यां धर्मगुप्त्या बलेन । सत्यं ब्रुवन्प्रीतियुक्त्यानृतेन; तितिक्षमाणः क्लिश्यमानोऽतिवेलम् ।।"},
{"c": "5.47", "n": "12", "i": 23304, "v": "यदा ज्येष्ठः पाण्डवः संशितात्मा; क्रोधं यत्तं वर्षपूगान्सुघोरम् । अवस्रष्टा कुरुषूद्वृत्तचेता;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "13", "i": 23305, "v": "कृष्णवर्त्मेव ज्वलितः समिद्धो; यथा दहेत्कक्षमग्निर्निदाघे । एवं दग्धा धार्तराष्ट्रस्य सेनां; युधिष्ठिरः क्रोधदीप्तोऽनुवीक्ष्य ।।"},
{"c": "5.47", "n": "14", "i": 23306, "v": "यदा द्रष्टा भीमसेनं रणस्थं; गदाहस्तं क्रोधविषं वमन्तम् । दुर्मर्षणं पाण्डवं भीमवेगं; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "15", "i": 23307, "v": "महासिंहो गाव इव प्रविश्य; गदापाणिर्धार्तराष्ट्रानुपेत्य । यदा भीमो भीमरूपो निहन्ता; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "16", "i": 23308, "v": "महाभये वीतभयः कृतास्त्रः; समागमे शत्रुबलावमर्दी । सकृद्रथेन प्रतियाद्रथौघा;न्पदातिसंघान्गदयाभिनिघ्नन् ।।"},
{"c": "5.47", "n": "17", "i": 23309, "v": "सैन्याननेकांस्तरसा विमृद्न;न्यदा क्षेप्ता धार्तराष्ट्रस्य सैन्यम् । छिन्दन्वनं परशुनेव शूर;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "18", "i": 23310, "v": "तृणप्रायं ज्वलनेनेव दग्धं; ग्रामं यथा धार्तराष्ट्रः समीक्ष्य । पक्वं सस्यं वैद्युतेनेव दग्धं; परासिक्तं विपुलं स्वं बलौघम् ।।"},
{"c": "5.47", "n": "19", "i": 23311, "v": "हतप्रवीरं विमुखं भयार्तं; पराङ्मुखं प्रायशोऽधृष्टयोधम् । शस्त्रार्चिषा भीमसेनेन दग्धं; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "20", "i": 23312, "v": "उपासङ्गादुद्धरन्दक्षिणेन; परःशतान्नकुलश्चित्रयोधी । यदा रथाग्र्यो रथिनः प्रचेता; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "21", "i": 23313, "v": "सुखोचितो दुःखशय्यां वनेषु; दीर्घं कालं नकुलो यामशेत । आशीविषः क्रुद्ध इव श्वसन्भृशं; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "22", "i": 23314, "v": "त्यक्तात्मानः पार्थिवायोधनाय; समादिष्टा धर्मराजेन वीराः । रथैः शुभ्रैः सैन्यमभिद्रवन्तो; दृष्ट्वा पश्चात्तप्स्यते धार्तराष्ट्रः ।।"},
{"c": "5.47", "n": "23", "i": 23315, "v": "शिशून्कृतास्त्रानशिशुप्रकाशा;न्यदा द्रष्टा कौरवः पञ्च शूरान् । त्यक्त्वा प्राणान्केकयानाद्रवन्त;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "24", "i": 23316, "v": "यदा गतोद्वाहमकूजनाक्षं; सुवर्णतारं रथमाततायी । दान्तैर्युक्तं सहदेवोऽधिरूढः; शिरांसि राज्ञां क्षेप्स्यते मार्गणौघैः ।।"},
{"c": "5.47", "n": "25", "i": 23317, "v": "महाभये संप्रवृत्ते रथस्थं; विवर्तमानं समरे कृतास्त्रम् । सर्वां दिशं संपतन्तं समीक्ष्य; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "26", "i": 23318, "v": "ह्रीनिषेधो निपुणः सत्यवादी; महाबलः सर्वधर्मोपपन्नः । गान्धारिमार्च्छंस्तुमुले क्षिप्रकारी; क्षेप्ता जनान्सहदेवस्तरस्वी ।।"},
{"c": "5.47", "n": "27", "i": 23319, "v": "यदा द्रष्टा द्रौपदेयान्महेषू;ञ्शूरान्कृतास्त्रान्रथयुद्धकोविदान् । आशीविषान्घोरविषानिवायत;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "28", "i": 23320, "v": "यदाभिमन्युः परवीरघाती; शरैः परान्मेघ इवाभिवर्षन् । विगाहिता कृष्णसमः कृतास्त्र;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "29", "i": 23321, "v": "यदा द्रष्टा बालमबालवीर्यं; द्विषच्चमूं मृत्युमिवापतन्तम् । सौभद्रमिन्द्रप्रतिमं कृतास्त्रं; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "30", "i": 23322, "v": "प्रभद्रकाः शीघ्रतरा युवानो; विशारदाः सिंहसमानवीर्याः । यदा क्षेप्तारो धार्तराष्ट्रान्ससैन्यां;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "31", "i": 23323, "v": "वृद्धौ विराटद्रुपदौ महारथौ; पृथक्चमूभ्यामभिवर्तमानौ । यदा द्रष्टारौ धार्तराष्ट्रान्ससैन्यां;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "32", "i": 23324, "v": "यदा कृतास्त्रो द्रुपदः प्रचिन्व;ञ्शिरांसि यूनां समरे रथस्थः । क्रुद्धः शरैश्छेत्स्यति चापमुक्तै;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "33", "i": 23325, "v": "यदा विराटः परवीरघाती; मर्मान्तरे शत्रुचमूं प्रवेष्टा । मत्स्यैः सार्धमनृशंसरूपै;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "34", "i": 23326, "v": "ज्येष्ठं मात्स्यानामनृशंसरूपं; विराटपुत्रं रथिनं पुरस्तात् । यदा द्रष्टा दंशितं पाण्डवार्थे; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "35", "i": 23327, "v": "रणे हते कौरवाणां प्रवीरे; शिखण्डिना सत्तमे शंतनूजे । न जातु नः शत्रवो धारयेयु;रसंशयं सत्यमेतद्ब्रवीमि ।।"},
{"c": "5.47", "n": "36", "i": 23328, "v": "यदा शिखण्डी रथिनः प्रचिन्व;न्भीष्मं रथेनाभियाता वरूथी । दिव्यैर्हयैरवमृद्नन्रथौघां;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "37", "i": 23329, "v": "यदा द्रष्टा सृञ्जयानामनीके; धृष्टद्युम्नं प्रमुखे रोचमानम् । अस्त्रं यस्मै गुह्यमुवाच धीमा;न्द्रोणस्तदा तप्स्यति धार्तराष्ट्रः ।।"},
{"c": "5.47", "n": "38", "i": 23330, "v": "यदा स सेनापतिरप्रमेयः; पराभवन्निषुभिर्धार्तराष्ट्रान् । द्रोणं रणे शत्रुसहोऽभियाता; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "39", "i": 23331, "v": "ह्रीमान्मनीषी बलवान्मनस्वी; स लक्ष्मीवान्सोमकानां प्रबर्हः । न जातु तं शत्रवोऽन्ये सहेर;न्येषां स स्यादग्रणीर्वृष्णिसिंहः ।।"},
{"c": "5.47", "n": "40", "i": 23332, "v": "ब्रूयाच्च मा प्रवृणीष्वेति लोके; युद्धेऽद्वितीयं सचिवं रथस्थम् । शिनेर्नप्तारं प्रवृणीम सात्यकिं; महाबलं वीतभयं कृतास्त्रम् ।।"},
{"c": "5.47", "n": "41", "i": 23333, "v": "यदा शिनीनामधिपो मयोक्तः; शरैः परान्मेघ इव प्रवर्षन् । प्रच्छादयिष्यञ्शरजालेन योधां;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "42", "i": 23334, "v": "यदा धृतिं कुरुते योत्स्यमानः; स दीर्घबाहुर्दृढधन्वा महात्मा । सिंहस्येव गन्धमाघ्राय गावः; संवेष्टन्ते शत्रवोऽस्माद्यथाग्नेः ।।"},
{"c": "5.47", "n": "43", "i": 23335, "v": "स दीर्घबाहुर्दृढधन्वा महात्मा; भिन्द्याद्गिरीन्संहरेत्सर्वलोकान् । अस्त्रे कृती निपुणः क्षिप्रहस्तो; दिवि स्थितः सूर्य इवाभिभाति ।।"},
{"c": "5.47", "n": "44", "i": 23336, "v": "चित्रः सूक्ष्मः सुकृतो यादवस्य; अस्त्रे योगो वृष्णिसिंहस्य भूयान् । यथाविधं योगमाहुः प्रशस्तं; सर्वैर्गुणैः सात्यकिस्तैरुपेतः ।।"},
{"c": "5.47", "n": "45", "i": 23337, "v": "हिरण्मयं श्वेतहयैश्चतुर्भि;र्यदा युक्तं स्यन्दनं माधवस्य । द्रष्टा युद्धे सात्यकेर्वै सुयोधन;स्तदा तप्स्यत्यकृतात्मा स मन्दः ।।"},
{"c": "5.47", "n": "46", "i": 23338, "v": "यदा रथं हेममणिप्रकाशं; श्वेताश्वयुक्तं वानरकेतुमुग्रम् । द्रष्टा रणे संयतं केशवेन; तदा तप्स्यत्यकृतात्मा स मन्दः ।।"},
{"c": "5.47", "n": "47", "i": 23339, "v": "यदा मौर्व्यास्तलनिष्पेषमुग्रं; महाशब्दं वज्रनिष्पेषतुल्यम् । विधूयमानस्य महारणे मया; गाण्डीवस्य श्रोष्यति मन्दबुद्धिः ।।"},
{"c": "5.47", "n": "48", "i": 23340, "v": "तदा मूढो धृतराष्ट्रस्य पुत्र;स्तप्ता युद्धे दुर्मतिर्दुःसहायः । दृष्ट्वा सैन्यं बाणवर्षान्धकारं; प्रभज्यन्तं गोकुलवद्रणाग्रे ।।"},
{"c": "5.47", "n": "49", "i": 23341, "v": "बलाहकादुच्चरन्तीव विद्यु;त्सहस्रघ्नी द्विषतां संगमेषु । अस्थिच्छिदो मर्मभिदो वमेच्छरां;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "50", "i": 23342, "v": "यदा द्रष्टा ज्यामुखाद्बाणसंघा;न्गाण्डीवमुक्तान्पततः शिताग्रान् । नागान्हयान्वर्मिणश्चाददानां;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "51", "i": 23343, "v": "यदा मन्दः परबाणान्विमुक्ता;न्ममेषुभिर्ह्रियमाणान्प्रतीपम् । तिर्यग्विद्वांश्छिद्यमानान्क्षुरप्रै;स्तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "52", "i": 23344, "v": "यदा विपाठा मद्भुजविप्रमुक्ता; द्विजाः फलानीव महीरुहाग्रात् । प्रच्छेत्तार उत्तमाङ्गानि यूनां; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "53", "i": 23345, "v": "यदा द्रष्टा पततः स्यन्दनेभ्यो; महागजेभ्योऽश्वगतांश्च योधान् । शरैर्हतान्पातितांश्चैव रङ्गे; तदा युद्धं धार्तराष्ट्रोऽन्वतप्स्यत् ।।"},
{"c": "5.47", "n": "54", "i": 23346, "v": "पदातिसंघान्रथसंघान्समन्ता;द्व्यात्ताननः काल इवाततेषुः । प्रणोत्स्यामि ज्वलितैर्बाणवर्षैः; शत्रूंस्तदा तप्स्यति मन्दबुद्धिः ।।"},
{"c": "5.47", "n": "55", "i": 23347, "v": "सर्वा दिशः संपतता रथेन; रजोध्वस्तं गाण्डिवेनापकृत्तम् । यदा द्रष्टा स्वबलं संप्रमूढं; तदा पश्चात्तप्स्यति मन्दबुद्धिः ।।"},
{"c": "5.47", "n": "56", "i": 23348, "v": "कांदिग्भूतं छिन्नगात्रं विसंज्ञं; दुर्योधनो द्रक्ष्यति सर्वसैन्यम् । हताश्ववीराग्र्यनरेन्द्रनागं; पिपासितं श्रान्तपत्रं भयार्तम् ।।"},
{"c": "5.47", "n": "57", "i": 23349, "v": "आर्तस्वरं हन्यमानं हतं च; विकीर्णकेशास्थिकपालसंघम् । प्रजापतेः कर्म यथार्धनिष्ठितं; तदा दृष्ट्वा तप्स्यते मन्दबुद्धिः ।।"},
{"c": "5.47", "n": "58", "i": 23350, "v": "यदा रथे गाण्डिवं वासुदेवं; दिव्यं शङ्खं पाञ्चजन्यं हयांश्च । तूणावक्षय्यौ देवदत्तं च मां च; द्रष्टा युद्धे धार्तराष्ट्रः समेतान् ।।"},
{"c": "5.47", "n": "59", "i": 23351, "v": "उद्वर्तयन्दस्युसंघान्समेता;न्प्रवर्तयन्युगमन्यद्युगान्ते । यदा धक्ष्याम्यग्निवत्कौरवेयां;स्तदा तप्ता धृतराष्ट्रः सपुत्रः ।।"},
{"c": "5.47", "n": "60", "i": 23352, "v": "सहभ्राता सहपुत्रः ससैन्यो; भ्रष्टैश्वर्यः क्रोधवशोऽल्पचेताः । दर्पस्यान्ते विहिते वेपमानः; पश्चान्मन्दस्तप्स्यति धार्तराष्ट्रः ।।"},
{"c": "5.47", "n": "61", "i": 23353, "v": "पूर्वाह्णे मां कृतजप्यं कदाचि;द्विप्रः प्रोवाचोदकान्ते मनोज्ञम् । कर्तव्यं ते दुष्करं कर्म पार्थ; योद्धव्यं ते शत्रुभिः सव्यसाचिन् ।।"},
{"c": "5.47", "n": "62", "i": 23354, "v": "इन्द्रो वा ते हरिवान्वज्रहस्तः; पुरस्ताद्यातु समरेऽरीन्विनिघ्नन् । सुग्रीवयुक्तेन रथेन वा ते; पश्चात्कृष्णो रक्षतु वासुदेवः ।।"},
{"c": "5.47", "n": "63", "i": 23355, "v": "वव्रे चाहं वज्रहस्तान्महेन्द्रा;दस्मिन्युद्धे वासुदेवं सहायम् । स मे लब्धो दस्युवधाय कृष्णो; मन्ये चैतद्विहितं दैवतैर्मे ।।"},
{"c": "5.47", "n": "64", "i": 23356, "v": "अयुध्यमानो मनसापि यस्य; जयं कृष्णः पुरुषस्याभिनन्देत् । ध्रुवं सर्वान्सोऽभ्यतीयादमित्रा;न्सेन्द्रान्देवान्मानुषे नास्ति चिन्ता ।।"},
{"c": "5.47", "n": "65", "i": 23357, "v": "स बाहुभ्यां सागरमुत्तितीर्षे;न्महोदधिं सलिलस्याप्रमेयम् । तेजस्विनं कृष्णमत्यन्तशूरं; युद्धेन यो वासुदेवं जिगीषेत् ।।"},
{"c": "5.47", "n": "66", "i": 23358, "v": "गिरिं य इच्छेत तलेन भेत्तुं; शिलोच्चयं श्वेतमतिप्रमाणम् । तस्यैव पाणिः सनखो विशीर्ये;न्न चापि किंचित्स गिरेस्तु कुर्यात् ।।"},
{"c": "5.47", "n": "67", "i": 23359, "v": "अग्निं समिद्धं शमयेद्भुजाभ्यां; चन्द्रं च सूर्यं च निवारयेत । हरेद्देवानाममृतं प्रसह्य; युद्धेन यो वासुदेवं जिगीषेत् ।।"},
{"c": "5.47", "n": "68", "i": 23360, "v": "यो रुक्मिणीमेकरथेन भोज्या;मुत्साद्य राज्ञां विषयं प्रसह्य । उवाह भार्यां यशसा ज्वलन्तीं; यस्यां जज्ञे रौक्मिणेयो महात्मा ।।"},
{"c": "5.47", "n": "69", "i": 23361, "v": "अयं गान्धारांस्तरसा संप्रमथ्य; जित्वा पुत्रान्नग्नजितः समग्रान् । बद्धं मुमोच विनदन्तं प्रसह्य; सुदर्शनीयं देवतानां ललामम् ।।"},
{"c": "5.47", "n": "70", "i": 23362, "v": "अयं कवाटे निजघान पाण्ड्यं; तथा कलिङ्गान्दन्तकूरे ममर्द । अनेन दग्धा वर्षपूगान्विनाथा; वाराणसी नगरी संबभूव ।।"},
{"c": "5.47", "n": "71", "i": 23363, "v": "यं स्म युद्धे मन्यतेऽन्यैरजेय;मेकलव्यं नाम निषादराजम् । वेगेनेव शैलमभिहत्य जम्भः; शेते स कृष्णेन हतः परासुः ।।"},
{"c": "5.47", "n": "72", "i": 23364, "v": "तथोग्रसेनस्य सुतं प्रदुष्टं; वृष्ण्यन्धकानां मध्यगां तपन्तम् । अपातयद्बलदेवद्वितीयो; हत्वा ददौ चोग्रसेनाय राज्यम् ।।"},
{"c": "5.47", "n": "73", "i": 23365, "v": "अयं सौभं योधयामास खस्थं; विभीषणं मायया शाल्वराजम् । सौभद्वारि प्रत्यगृह्णाच्छतघ्नीं; दोर्भ्यां क एनं विषहेत मर्त्यः ।।"},
{"c": "5.47", "n": "74", "i": 23366, "v": "प्राग्ज्योतिषं नाम बभूव दुर्गं; पुरं घोरमसुराणामसह्यम् । महाबलो नरकस्तत्र भौमो; जहारादित्या मणिकुण्डले शुभे ।।"},
{"c": "5.47", "n": "75", "i": 23367, "v": "न तं देवाः सह शक्रेण सेहिरे; समागता आहरणाय भीताः । दृष्ट्वा च ते विक्रमं केशवस्य; बलं तथैवास्त्रमवारणीयम् ।।"},
{"c": "5.47", "n": "76", "i": 23368, "v": "जानन्तोऽस्य प्रकृतिं केशवस्य; न्ययोजयन्दस्युवधाय कृष्णम् । स तत्कर्म प्रतिशुश्राव दुष्कर;मैश्वर्यवान्सिद्धिषु वासुदेवः ।।"},
{"c": "5.47", "n": "77", "i": 23369, "v": "निर्मोचने षट्सहस्राणि हत्वा; संछिद्य पाशान्सहसा क्षुरान्तान् । मुरं हत्वा विनिहत्यौघराक्षसं; निर्मोचनं चापि जगाम वीरः ।।"},
{"c": "5.47", "n": "78", "i": 23370, "v": "तत्रैव तेनास्य बभूव युद्धं; महाबलेनातिबलस्य विष्णोः । शेते स कृष्णेन हतः परासु;र्वातेनेव मथितः कर्णिकारः ।।"},
{"c": "5.47", "n": "79", "i": 23371, "v": "आहृत्य कृष्णो मणिकुण्डले ते; हत्वा च भौमं नरकं मुरं च । श्रिया वृतो यशसा चैव धीमा;न्प्रत्याजगामाप्रतिमप्रभावः ।।"},
{"c": "5.47", "n": "80", "i": 23372, "v": "तस्मै वरानददंस्तत्र देवा; दृष्ट्वा भीमं कर्म रणे कृतं तत् । श्रमश्च ते युध्यमानस्य न स्या;दाकाशे वा अप्सु चैव क्रमः स्यात् ।।"},
{"c": "5.47", "n": "81", "i": 23373, "v": "शस्त्राणि गात्रे च न ते क्रमेर;न्नित्येव कृष्णश्च ततः कृतार्थः । एवंरूपे वासुदेवेऽप्रमेये; महाबले गुणसंपत्सदैव ।।"},
{"c": "5.47", "n": "82", "i": 23374, "v": "तमसह्यं विष्णुमनन्तवीर्य;माशंसते धार्तराष्ट्रो बलेन । यदा ह्येनं तर्कयते दुरात्मा; तच्चाप्ययं सहतेऽस्मान्समीक्ष्य ।।"},
{"c": "5.47", "n": "83", "i": 23375, "v": "पर्यागतं मम कृष्णस्य चैव; यो मन्यते कलहं संप्रयुज्य । शक्यं हर्तुं पाण्डवानां ममत्वं; तद्वेदिता संयुगं तत्र गत्वा ।।"},
{"c": "5.47", "n": "84", "i": 23376, "v": "नमस्कृत्वा शांतनवाय राज्ञे; द्रोणायाथो सहपुत्राय चैव । शारद्वतायाप्रतिद्वन्द्विने च; योत्स्याम्यहं राज्यमभीप्समानः ।।"},
{"c": "5.47", "n": "85", "i": 23377, "v": "धर्मेणास्त्रं नियतं तस्य मन्ये; यो योत्स्यते पाण्डवैर्धर्मचारी । मिथ्याग्लहे निर्जिता वै नृशंसैः; संवत्सरान्द्वादश पाण्डुपुत्राः ।।"},
{"c": "5.47", "n": "86", "i": 23378, "v": "अवाप्य कृच्छ्रं विहितं ह्यरण्ये; दीर्घं कालं चैकमज्ञातचर्याम् । ते ह्यकस्माज्जीवितं पाण्डवानां; न मृष्यन्ते धार्तराष्ट्राः पदस्थाः ।।"},
{"c": "5.47", "n": "87", "i": 23379, "v": "ते चेदस्मान्युध्यमानाञ्जयेयु;र्देवैरपीन्द्रप्रमुखैः सहायैः । धर्मादधर्मश्चरितो गरीया;निति ध्रुवं नास्ति कृतं न साधु ।।"},
{"c": "5.47", "n": "88", "i": 23380, "v": "न चेदिमं पुरुषं कर्मबद्धं; न चेदस्मान्मन्यतेऽसौ विशिष्टान् । आशंसेऽहं वासुदेवद्वितीयो; दुर्योधनं सानुबन्धं निहन्तुम् ।।"},
{"c": "5.47", "n": "89", "i": 23381, "v": "न चेदिदं कर्म नरेषु बद्धं; न विद्यते पुरुषस्य स्वकर्म । इदं च तच्चापि समीक्ष्य नूनं; पराजयो धार्तराष्ट्रस्य साधुः ।।"},
{"c": "5.47", "n": "90", "i": 23382, "v": "प्रत्यक्षं वः कुरवो यद्ब्रवीमि; युध्यमाना धार्तराष्ट्रा न सन्ति । अन्यत्र युद्धात्कुरवः परीप्स;न्न युध्यतां शेष इहास्ति कश्चित् ।।"},
{"c": "5.47", "n": "91", "i": 23383, "v": "हत्वा त्वहं धार्तराष्ट्रान्सकर्णा;न्राज्यं कुरूणामवजेता समग्रम् । यद्वः कार्यं तत्कुरुध्वं यथास्व;मिष्टान्दारानात्मजांश्चोपभुङ्क्त ।।"},
{"c": "5.47", "n": "92", "i": 23384, "v": "अप्येवं नो ब्राह्मणाः सन्ति वृद्धा; बहुश्रुताः शीलवन्तः कुलीनाः । सांवत्सरा ज्योतिषि चापि युक्ता; नक्षत्रयोगेषु च निश्चयज्ञाः ।।"},
{"c": "5.47", "n": "93", "i": 23385, "v": "उच्चावचं दैवयुक्तं रहस्यं; दिव्याः प्रश्ना मृगचक्रा मुहूर्ताः । क्षयं महान्तं कुरुसृञ्जयानां; निवेदयन्ते पाण्डवानां जयं च ।।"},
{"c": "5.47", "n": "94", "i": 23386, "v": "तथा हि नो मन्यतेऽजातशत्रुः; संसिद्धार्थो द्विषतां निग्रहाय । जनार्दनश्चाप्यपरोक्षविद्यो; न संशयं पश्यति वृष्णिसिंहः ।।"},
{"c": "5.47", "n": "95", "i": 23387, "v": "अहं च जानामि भविष्यरूपं; पश्यामि बुद्ध्या स्वयमप्रमत्तः । दृष्टिश्च मे न व्यथते पुराणी; युध्यमाना धार्तराष्ट्रा न सन्ति ।।"},
{"c": "5.47", "n": "96", "i": 23388, "v": "अनालब्धं जृम्भति गाण्डिवं धनु;रनालब्धा कम्पति मे धनुर्ज्या । बाणाश्च मे तूणमुखाद्विसृज्य; मुहुर्मुहुर्गन्तुमुशन्ति चैव ।।"},
{"c": "5.47", "n": "97", "i": 23389, "v": "सैक्यः कोशान्निःसरति प्रसन्नो; हित्वेव जीर्णामुरगस्त्वचं स्वाम् । ध्वजे वाचो रौद्ररूपा वदन्ति; कदा रथो योक्ष्यते ते किरीटिन् ।।"},
{"c": "5.47", "n": "98", "i": 23390, "v": "गोमायुसंघाश्च वदन्ति रात्रौ; रक्षांस्यथो निष्पतन्त्यन्तरिक्षात् । मृगाः शृगालाः शितिकण्ठाश्च काका; गृध्रा बडाश्चैव तरक्षवश्च ।।"},
{"c": "5.47", "n": "99", "i": 23391, "v": "सुपर्णपाताश्च पतन्ति पश्चा;द्दृष्ट्वा रथं श्वेतहयप्रयुक्तम् । अहं ह्येकः पार्थिवान्सर्वयोधा;ञ्शरान्वर्षन्मृत्युलोकं नयेयम् ।।"},
{"c": "5.47", "n": "100", "i": 23392, "v": "समाददानः पृथगस्त्रमार्गा;न्यथाग्निरिद्धो गहनं निदाघे । स्थूणाकर्णं पाशुपतं च घोरं; तथा ब्रह्मास्त्रं यच्च शक्रो विवेद ।।"},
{"c": "5.47", "n": "101", "i": 23393, "v": "वधे धृतो वेगवतः प्रमुञ्च;न्नाहं प्रजाः किंचिदिवावशिष्ये । शान्तिं लप्स्ये परमो ह्येष भावः; स्थिरो मम ब्रूहि गावल्गणे तान् ।।"},
{"c": "5.47", "n": "102", "i": 23394, "v": "नित्यं पुनः सचिवैर्यैरवोच;द्देवानपीन्द्रप्रमुखान्सहायान् । तैर्मन्यते कलहं संप्रयुज्य; स धार्तराष्ट्रः पश्यत मोहमस्य ।।"},
{"c": "5.47", "n": "103", "i": 23395, "v": "वृद्धो भीष्मः शांतनवः कृपश्च; द्रोणः सपुत्रो विदुरश्च धीमान् । एते सर्वे यद्वदन्ते तदस्तु; आयुष्मन्तः कुरवः सन्तु सर्वे ।।"},
{"c": "5.48", "t": "वैशंपायन उवाच ।"},
{"c": "5.48", "n": "1", "i": 23396, "v": "समवेतेषु सर्वेषु तेषु राजसु भारत । दुर्योधनमिदं वाक्यं भीष्मः शांतनवोऽब्रवीत् ।।"},
{"c": "5.48", "n": "2", "i": 23397, "v": "बृहस्पतिश्चोशना च ब्रह्माणं पर्युपस्थितौ । मरुतश्च सहेन्द्रेण वसवश्च सहाश्विनौ ।।"},
{"c": "5.48", "n": "3", "i": 23398, "v": "आदित्याश्चैव साध्याश्च ये च सप्तर्षयो दिवि । विश्वावसुश्च गन्धर्वः शुभाश्चाप्सरसां गणाः ।।"},
{"c": "5.48", "n": "4", "i": 23399, "v": "नमस्कृत्वोपजग्मुस्ते लोकवृद्धं पितामहम् । परिवार्य च विश्वेशं पर्यासत दिवौकसः ।।"},
{"c": "5.48", "n": "5", "i": 23400, "v": "तेषां मनश्च तेजश्चाप्याददानौ दिवौकसाम् । पूर्वदेवौ व्यतिक्रान्तौ नरनारायणावृषी ।।"},
{"c": "5.48", "n": "6", "i": 23401, "v": "बृहस्पतिश्च पप्रच्छ ब्राह्मणं काविमाविति । भवन्तं नोपतिष्ठेते तौ नः शंस पितामह ।।"},
{"c": "5.48", "t": "ब्रह्मोवाच ।"},
{"c": "5.48", "n": "7", "i": 23402, "v": "यावेतौ पृथिवीं द्यां च भासयन्तौ तपस्विनौ । ज्वलन्तौ रोचमानौ च व्याप्यातीतौ महाबलौ ।।"},
{"c": "5.48", "n": "8", "i": 23403, "v": "नरनारायणावेतौ लोकाल्लोकं समास्थितौ । ऊर्जितौ स्वेन तपसा महासत्त्वपराक्रमौ ।।"},
{"c": "5.48", "n": "9", "i": 23404, "v": "एतौ हि कर्मणा लोकान्नन्दयामासतुर्ध्रुवौ । असुराणामभावाय देवगन्धर्वपूजितौ ।।"},
{"c": "5.48", "t": "वैशंपायन उवाच ।"},
{"c": "5.48", "n": "10", "i": 23405, "v": "जगाम शक्रस्तच्छ्रुत्वा यत्र तौ तेपतुस्तपः । सार्धं देवगणैः सर्वैर्बृहस्पतिपुरोगमैः ।।"},
{"c": "5.48", "n": "11", "i": 23406, "v": "तदा देवासुरे घोरे भये जाते दिवौकसाम् । अयाचत महात्मानौ नरनारायणौ वरम् ।।"},
{"c": "5.48", "n": "12", "i": 23407, "v": "तावब्रूतां वृणीष्वेति तदा भरतसत्तम । अथैतावब्रवीच्छक्रः साह्यं नः क्रियतामिति ।।"},
{"c": "5.48", "n": "13", "i": 23408, "v": "ततस्तौ शक्रमब्रूतां करिष्यावो यदिच्छसि । ताभ्यां च सहितः शक्रो विजिग्ये दैत्यदानवान् ।।"},
{"c": "5.48", "n": "14", "i": 23409, "v": "नर इन्द्रस्य संग्रामे हत्वा शत्रून्परंतपः । पौलोमान्कालखञ्जांश्च सहस्राणि शतानि च ।।"},
{"c": "5.48", "n": "15", "i": 23410, "v": "एष भ्रान्ते रथे तिष्ठन्भल्लेनापहरच्छिरः । जम्भस्य ग्रसमानस्य यज्ञमर्जुन आहवे ।।"},
{"c": "5.48", "n": "16", "i": 23411, "v": "एष पारे समुद्रस्य हिरण्यपुरमारुजत् । हत्वा षष्टिसहस्राणि निवातकवचान्रणे ।।"},
{"c": "5.48", "n": "17", "i": 23412, "v": "एष देवान्सहेन्द्रेण जित्वा परपुरंजयः । अतर्पयन्महाबाहुरर्जुनो जातवेदसम् । नारायणस्तथैवात्र भूयसोऽन्याञ्जघान ह ।।"},
{"c": "5.48", "n": "18", "i": 23413, "v": "एवमेतौ महावीर्यौ तौ पश्यत समागतौ । वासुदेवार्जुनौ वीरौ समवेतौ महारथौ ।।"},
{"c": "5.48", "n": "19", "i": 23414, "v": "नरनारायणौ देवौ पूर्वदेवाविति श्रुतिः । अजेयौ मानुषे लोके सेन्द्रैरपि सुरासुरैः ।।"},
{"c": "5.48", "n": "20", "i": 23415, "v": "एष नारायणः कृष्णः फल्गुनस्तु नरः स्मृतः । नारायणो नरश्चैव सत्त्वमेकं द्विधाकृतम् ।।"},
{"c": "5.48", "n": "21", "i": 23416, "v": "एतौ हि कर्मणा लोकानश्नुवातेऽक्षयान्ध्रुवान् । तत्र तत्रैव जायेते युद्धकाले पुनः पुनः ।।"},
{"c": "5.48", "n": "22", "i": 23417, "v": "तस्मात्कर्मैव कर्तव्यमिति होवाच नारदः । एतद्धि सर्वमाचष्ट वृष्णिचक्रस्य वेदवित् ।।"},
{"c": "5.48", "n": "23", "i": 23418, "v": "शङ्खचक्रगदाहस्तं यदा द्रक्ष्यसि केशवम् । पर्याददानं चास्त्राणि भीमधन्वानमर्जुनम् ।।"},
{"c": "5.48", "n": "24", "i": 23419, "v": "सनातनौ महात्मानौ कृष्णावेकरथे स्थितौ । दुर्योधन तदा तात स्मर्तासि वचनं मम ।।"},
{"c": "5.48", "n": "25", "i": 23420, "v": "नो चेदयमभावः स्यात्कुरूणां प्रत्युपस्थितः । अर्थाच्च तात धर्माच्च तव बुद्धिरुपप्लुता ।।"},
{"c": "5.48", "n": "26", "i": 23421, "v": "न चेद्ग्रहीष्यसे वाक्यं श्रोतासि सुबहून्हतान् । तवैव हि मतं सर्वे कुरवः पर्युपासते ।।"},
{"c": "5.48", "n": "27", "i": 23422, "v": "त्रयाणामेव च मतं तत्त्वमेकोऽनुमन्यसे । रामेण चैव शप्तस्य कर्णस्य भरतर्षभ ।।"},
{"c": "5.48", "n": "28", "i": 23423, "v": "दुर्जातेः सूतपुत्रस्य शकुनेः सौबलस्य च । तथा क्षुद्रस्य पापस्य भ्रातुर्दुःशासनस्य च ।।"},
{"c": "5.48", "t": "कर्ण उवाच ।"},
{"c": "5.48", "n": "29", "i": 23424, "v": "नैवमायुष्मता वाच्यं यन्मामात्थ पितामह । क्षत्रधर्मे स्थितो ह्यस्मि स्वधर्मादनपेयिवान् ।।"},
{"c": "5.48", "n": "30", "i": 23425, "v": "किं चान्यन्मयि दुर्वृत्तं येन मां परिगर्हसे । न हि मे वृजिनं किंचिद्धार्तराष्ट्रा विदुः क्वचित् ।।"},
{"c": "5.48", "n": "31", "i": 23426, "v": "राज्ञो हि धृतराष्ट्रस्य सर्वं कार्यं प्रियं मया । तथा दुर्योधनस्यापि स हि राज्ये समाहितः ।।"},
{"c": "5.48", "t": "वैशंपायन उवाच ।"},
{"c": "5.48", "n": "32", "i": 23427, "v": "कर्णस्य तु वचः श्रुत्वा भीष्मः शांतनवः पुनः । धृतराष्ट्रं महाराजमाभाष्येदं वचोऽब्रवीत् ।।"},
{"c": "5.48", "n": "33", "i": 23428, "v": "यदयं कत्थते नित्यं हन्ताहं पाण्डवानिति । नायं कलापि संपूर्णा पाण्डवानां महात्मनाम् ।।"},
{"c": "5.48", "n": "34", "i": 23429, "v": "अनयो योऽयमागन्ता पुत्राणां ते दुरात्मनाम् । तदस्य कर्म जानीहि सूतपुत्रस्य दुर्मतेः ।।"},
{"c": "5.48", "n": "35", "i": 23430, "v": "एनमाश्रित्य पुत्रस्ते मन्दबुद्धिः सुयोधनः । अवमन्यत तान्वीरान्देवपुत्रानरिंदमान् ।।"},
{"c": "5.48", "n": "36", "i": 23431, "v": "किं चाप्यनेन तत्कर्म कृतं पूर्वं सुदुष्करम् । तैर्यथा पाण्डवैः सर्वैरेकैकेन कृतं पुरा ।।"},
{"c": "5.48", "n": "37", "i": 23432, "v": "दृष्ट्वा विराटनगरे भ्रातरं निहतं प्रियम् । धनंजयेन विक्रम्य किमनेन तदा कृतम् ।।"},
{"c": "5.48", "n": "38", "i": 23433, "v": "सहितान्हि कुरून्सर्वानभियातो धनंजयः । प्रमथ्य चाच्छिनद्गावः किमयं प्रोषितस्तदा ।।"},
{"c": "5.48", "n": "39", "i": 23434, "v": "गन्धर्वैर्घोषयात्रायां ह्रियते यत्सुतस्तव । क्व तदा सूतपुत्रोऽभूद्य इदानीं वृषायते ।।"},
{"c": "5.48", "n": "40", "i": 23435, "v": "ननु तत्रापि पार्थेन भीमेन च महात्मना । यमाभ्यामेव चागम्य गन्धर्वास्ते पराजिताः ।।"},
{"c": "5.48", "n": "41", "i": 23436, "v": "एतान्यस्य मृषोक्तानि बहूनि भरतर्षभ । विकत्थनस्य भद्रं ते सदा धर्मार्थलोपिनः ।।"},
{"c": "5.48", "n": "42", "i": 23437, "v": "भीष्मस्य तु वचः श्रुत्वा भारद्वाजो महामनाः । धृतराष्ट्रमुवाचेदं राजमध्येऽभिपूजयन् ।।"},
{"c": "5.48", "n": "43", "i": 23438, "v": "यदाह भरतश्रेष्ठो भीष्मस्तत्क्रियतां नृप । न काममर्थलिप्सूनां वचनं कर्तुमर्हसि ।।"},
{"c": "5.48", "n": "44", "i": 23439, "v": "पुरा युद्धात्साधु मन्ये पाण्डवैः सह संगमम् । यद्वाक्यमर्जुनेनोक्तं संजयेन निवेदितम् ।।"},
{"c": "5.48", "n": "45", "i": 23440, "v": "सर्वं तदभिजानामि करिष्यति च पाण्डवः । न ह्यस्य त्रिषु लोकेषु सदृशोऽस्ति धनुर्धरः ।।"},
{"c": "5.48", "n": "46", "i": 23441, "v": "अनादृत्य तु तद्वाक्यमर्थवद्द्रोणभीष्मयोः । ततः स संजयं राजा पर्यपृच्छत पाण्डवम् ।।"},
{"c": "5.48", "n": "47", "i": 23442, "v": "तदैव कुरवः सर्वे निराशा जीवितेऽभवन् । भीष्मद्रोणौ यदा राजा न सम्यगनुभाषते ।।"},
{"c": "5.49", "t": "धृतराष्ट्र उवाच ।"},
{"c": "5.49", "n": "1", "i": 23443, "v": "किमसौ पाण्डवो राजा धर्मपुत्रोऽभ्यभाषत । श्रुत्वेमा बहुलाः सेनाः प्रत्यर्थेन समागताः ।।"},
{"c": "5.49", "n": "2", "i": 23444, "v": "किमिच्छत्यभिसंरम्भाद्योत्स्यमानो युधिष्ठिरः । कस्य स्विद्भ्रातृपुत्राणां चिन्तासु मुखमीक्षते ।।"},
{"c": "5.49", "n": "3", "i": 23445, "v": "के स्विदेनं वारयन्ति शाम्य युध्येति वा पुनः । निकृत्या कोपितं मन्दैर्धर्मज्ञं धर्मचारिणम् ।।"},
{"c": "5.49", "t": "संजय उवाच ।"},
{"c": "5.49", "n": "4", "i": 23446, "v": "राज्ञो मुखमुदीक्षन्ते पाञ्चालाः पाण्डवैः सह । युधिष्ठिरस्य भद्रं ते स सर्वाननुशास्ति च ।।"},
{"c": "5.49", "n": "5", "i": 23447, "v": "पृथग्भूताः पाण्डवानां पाञ्चालानां रथव्रजाः । आयान्तमभिनन्दन्ति कुन्तीपुत्रं युधिष्ठिरम् ।।"},
{"c": "5.49", "n": "6", "i": 23448, "v": "तमः सूर्यमिवोद्यन्तं कौन्तेयं दीप्ततेजसम् । पाञ्चालाः प्रतिनन्दन्ति तेजोराशिमिवोद्यतम् ।।"},
{"c": "5.49", "n": "7", "i": 23449, "v": "आ गोपालाविपालेभ्यो नन्दमानं युधिष्ठिरम् । पाञ्चालाः केकया मत्स्याः प्रतिनन्दन्ति पाण्डवम् ।।"},
{"c": "5.49", "n": "8", "i": 23450, "v": "ब्राह्मण्यो राजपुत्र्यश्च विशां दुहितरश्च याः । क्रीडन्त्योऽभिसमायान्ति पार्थं संनद्धमीक्षितुम् ।।"},
{"c": "5.49", "t": "धृतराष्ट्र उवाच ।"},
{"c": "5.49", "n": "9", "i": 23451, "v": "संजयाचक्ष्व केनास्मान्पाण्डवा अभ्ययुञ्जत । धृष्टद्युम्नेन सेनान्या सोमकाः किंबला इव ।।"},
{"c": "5.49", "t": "वैशंपायन उवाच ।"},
{"c": "5.49", "n": "10", "i": 23452, "v": "गावल्गणिस्तु तत्पृष्टः सभायां कुरुसंसदि । निःश्वस्य सुभृशं दीर्घं मुहुः संचिन्तयन्निव । तत्रानिमित्ततो दैवात्सूतं कश्मलमाविशत् ।।"},
{"c": "5.49", "n": "11", "i": 23453, "v": "तदाचचक्षे पुरुषः सभायां राजसंसदि । संजयोऽयं महाराज मूर्च्छितः पतितो भुवि । वाचं न सृजते कांचिद्धीनप्रज्ञोऽल्पचेतनः ।।"},
{"c": "5.49", "t": "धृतराष्ट्र उवाच ।"},
{"c": "5.49", "n": "12", "i": 23454, "v": "अपश्यत्संजयो नूनं कुन्तीपुत्रान्महारथान् । तैरस्य पुरुषव्याघ्रैर्भृशमुद्वेजितं मनः ।।"},
{"c": "5.49", "t": "वैशंपायन उवाच ।"},
{"c": "5.49", "n": "13", "i": 23455, "v": "संजयश्चेतनां लब्ध्वा प्रत्याश्वस्येदमब्रवीत् । धृतराष्ट्रं महाराज सभायां कुरुसंसदि ।।"},
{"c": "5.49", "n": "14", "i": 23456, "v": "दृष्टवानस्मि राजेन्द्र कुन्तीपुत्रान्महारथान् । मत्स्यराजगृहावासादवरोधेन कर्शितान् । शृणु यैर्हि महाराज पाण्डवा अभ्ययुञ्जत ।।"},
{"c": "5.49", "n": "15", "i": 23457, "v": "यो नैव रोषान्न भयान्न कामान्नार्थकारणात् । न हेतुवादाद्धर्मात्मा सत्यं जह्यात्कथंचन ।।"},
{"c": "5.49", "n": "16", "i": 23458, "v": "यः प्रमाणं महाराज धर्मे धर्मभृतां वरः । अजातशत्रुणा तेन पाण्डवा अभ्ययुञ्जत ।।"},
{"c": "5.49", "n": "17", "i": 23459, "v": "यस्य बाहुबले तुल्यः पृथिव्यां नास्ति कश्चन । यो वै सर्वान्महीपालान्वशे चक्रे धनुर्धरः । तेन वो भीमसेनेन पाण्डवा अभ्ययुञ्जत ।।"},
{"c": "5.49", "n": "18", "i": 23460, "v": "निःसृतानां जतुगृहाद्धिडिम्बात्पुरुषादकात् । य एषामभवद्द्वीपः कुन्तीपुत्रो वृकोदरः ।।"},
{"c": "5.49", "n": "19", "i": 23461, "v": "याज्ञसेनीमथो यत्र सिन्धुराजोऽपकृष्टवान् । तत्रैषामभवद्द्वीपः कुन्तीपुत्रो वृकोदरः ।।"},
{"c": "5.49", "n": "20", "i": 23462, "v": "यश्च तान्संगतान्सर्वान्पाण्डवान्वारणावते । दह्यतो मोचयामास तेन वस्तेऽभ्ययुञ्जत ।।"},
{"c": "5.49", "n": "21", "i": 23463, "v": "कृष्णायाश्चरता प्रीतिं येन क्रोधवशा हताः । प्रविश्य विषमं घोरं पर्वतं गन्धमादनम् ।।"},
{"c": "5.49", "n": "22", "i": 23464, "v": "यस्य नागायुतं वीर्यं भुजयोः सारमर्पितम् । तेन वो भीमसेनेन पाण्डवा अभ्ययुञ्जत ।।"},
{"c": "5.49", "n": "23", "i": 23465, "v": "कृष्णद्वितीयो विक्रम्य तुष्ट्यर्थं जातवेदसः । अजयद्यः पुरा वीरो युध्यमानं पुरंदरम् ।।"},
{"c": "5.49", "n": "24", "i": 23466, "v": "यः स साक्षान्महादेवं गिरिशं शूलपाणिनम् । तोषयामास युद्धेन देवदेवमुमापतिम् ।।"},
{"c": "5.49", "n": "25", "i": 23467, "v": "यश्च सर्वान्वशे चक्रे लोकपालान्धनुर्धरः । तेन वो विजयेनाजौ पाण्डवा अभ्ययुञ्जत ।।"},
{"c": "5.49", "n": "26", "i": 23468, "v": "यः प्रतीचीं दिशं चक्रे वशे म्लेच्छगणायुताम् । स तत्र नकुलो योद्धा चित्रयोधी व्यवस्थितः ।।"},
{"c": "5.49", "n": "27", "i": 23469, "v": "तेन वो दर्शनीयेन वीरेणातिधनुर्भृता । माद्रीपुत्रेण कौरव्य पाण्डवा अभ्ययुञ्जत ।।"},
{"c": "5.49", "n": "28", "i": 23470, "v": "यः काशीनङ्गमगधान्कलिङ्गांश्च युधाजयत् । तेन वः सहदेवेन पाण्डवा अभ्ययुञ्जत ।।"},
{"c": "5.49", "n": "29", "i": 23471, "v": "यस्य वीर्येण सदृशाश्चत्वारो भुवि मानवाः । अश्वत्थामा धृष्टकेतुः प्रद्युम्नो रुक्मिरेव च ।।"},
{"c": "5.49", "n": "30", "i": 23472, "v": "तेन वः सहदेवेन पाण्डवा अभ्ययुञ्जत । यवीयसा नृवीरेण माद्रीनन्दिकरेण च ।।"},
{"c": "5.49", "n": "31", "i": 23473, "v": "तपश्चचार या घोरं काशिकन्या पुरा सती । भीष्मस्य वधमिच्छन्ती प्रेत्यापि भरतर्षभ ।।"},
{"c": "5.49", "n": "32", "i": 23474, "v": "पाञ्चालस्य सुता जज्ञे दैवाच्च स पुनः पुमान् । स्त्रीपुंसोः पुरुषव्याघ्र यः स वेद गुणागुणान् ।।"},
{"c": "5.49", "n": "33", "i": 23475, "v": "यः कलिङ्गान्समापेदे पाञ्चालो युद्धदुर्मदः । शिखण्डिना वः कुरवः कृतास्त्रेणाभ्ययुञ्जत ।।"},
{"c": "5.49", "n": "34", "i": 23476, "v": "यां यक्षः पुरुषं चक्रे भीष्मस्य निधने किल । महेष्वासेन रौद्रेण पाण्डवा अभ्ययुञ्जत ।।"},
{"c": "5.49", "n": "35", "i": 23477, "v": "महेष्वासा राजपुत्रा भ्रातरः पञ्च केकयाः । सुमृष्टकवचाः शूरास्तैश्च वस्तेऽभ्ययुञ्जत ।।"},
{"c": "5.49", "n": "36", "i": 23478, "v": "यो दीर्घबाहुः क्षिप्रास्त्रो धृतिमान्सत्यविक्रमः । तेन वो वृष्णिवीरेण युयुधानेन संगरः ।।"},
{"c": "5.49", "n": "37", "i": 23479, "v": "य आसीच्छरणं काले पाण्डवानां महात्मनाम् । रणे तेन विराटेन पाण्डवा अभ्ययुञ्जत ।।"},
{"c": "5.49", "n": "38", "i": 23480, "v": "यः स काशिपती राजा वाराणस्यां महारथः । स तेषामभवद्योद्धा तेन वस्तेऽभ्ययुञ्जत ।।"},
{"c": "5.49", "n": "39", "i": 23481, "v": "शिशुभिर्दुर्जयैः संख्ये द्रौपदेयैर्महात्मभिः । आशीविषसमस्पर्शैः पाण्डवा अभ्ययुञ्जत ।।"},
{"c": "5.49", "n": "40", "i": 23482, "v": "यः कृष्णसदृशो वीर्ये युधिष्ठिरसमो दमे । तेनाभिमन्युना संख्ये पाण्डवा अभ्ययुञ्जत ।।"},
{"c": "5.49", "n": "41", "i": 23483, "v": "यश्चैवाप्रतिमो वीर्ये धृष्टकेतुर्महायशाः । दुःसहः समरे क्रुद्धः शैशुपालिर्महारथः । तेन वश्चेदिराजेन पाण्डवा अभ्ययुञ्जत ।।"},
{"c": "5.49", "n": "42", "i": 23484, "v": "यः संश्रयः पाण्डवानां देवानामिव वासवः । तेन वो वासुदेवेन पाण्डवा अभ्ययुञ्जत ।।"},
{"c": "5.49", "n": "43", "i": 23485, "v": "तथा चेदिपतेर्भ्राता शरभो भरतर्षभ । करकर्षेण सहितस्ताभ्यां वस्तेऽभ्ययुञ्जत ।।"},
{"c": "5.49", "n": "44", "i": 23486, "v": "जारासंधिः सहदेवो जयत्सेनश्च तावुभौ । द्रुपदश्च महातेजा बलेन महता वृतः । त्यक्तात्मा पाण्डवार्थाय योत्स्यमानो व्यवस्थितः ।।"},
{"c": "5.49", "n": "45", "i": 23487, "v": "एते चान्ये च बहवः प्राच्योदीच्या महीक्षितः । शतशो यानपाश्रित्य धर्मराजो व्यवस्थितः ।।"},
{"c": "5.50", "t": "धृतराष्ट्र उवाच ।"},
{"c": "5.50", "n": "1", "i": 23488, "v": "सर्व एते महोत्साहा ये त्वया परिकीर्तिताः । एकतस्त्वेव ते सर्वे समेता भीम एकतः ।।"},
{"c": "5.50", "n": "2", "i": 23489, "v": "भीमसेनाद्धि मे भूयो भयं संजायते महत् । क्रुद्धादमर्षणात्तात व्याघ्रादिव महारुरोः ।।"},
{"c": "5.50", "n": "3", "i": 23490, "v": "जागर्मि रात्रयः सर्वा दीर्घमुष्णं च निःश्वसन् । भीतो वृकोदरात्तात सिंहात्पशुरिवाबलः ।।"},
{"c": "5.50", "n": "4", "i": 23491, "v": "न हि तस्य महाबाहोः शक्रप्रतिमतेजसः । सैन्येऽस्मिन्प्रतिपश्यामि य एनं विषहेद्युधि ।।"},
{"c": "5.50", "n": "5", "i": 23492, "v": "अमर्षणश्च कौन्तेयो दृढवैरश्च पाण्डवः । अनर्महासी सोन्मादस्तिर्यक्प्रेक्षी महास्वनः ।।"},
{"c": "5.50", "n": "6", "i": 23493, "v": "महावेगो महोत्साहो महाबाहुर्महाबलः । मन्दानां मम पुत्राणां युद्धेनान्तं करिष्यति ।।"},
{"c": "5.50", "n": "7", "i": 23494, "v": "ऊरुग्राहगृहीतानां गदां बिभ्रद्वृकोदरः । कुरूणामृषभो युद्धे दण्डपाणिरिवान्तकः ।।"},
{"c": "5.50", "n": "8", "i": 23495, "v": "शैक्यायसमयीं घोरां गदां काञ्चनभूषिताम् । मनसाहं प्रपश्यामि ब्रह्मदण्डमिवोद्यतम् ।।"},
{"c": "5.50", "n": "9", "i": 23496, "v": "यथा रुरूणां यूथेषु सिंहो जातबलश्चरेत् । मामकेषु तथा भीमो बलेषु विचरिष्यति ।।"},
{"c": "5.50", "n": "10", "i": 23497, "v": "सर्वेषां मम पुत्राणां स एकः क्रूरविक्रमः । बह्वाशी विप्रतीपश्च बाल्येऽपि रभसः सदा ।।"},
{"c": "5.50", "n": "11", "i": 23498, "v": "उद्वेपते मे हृदयं यदा दुर्योधनादयः । बाल्येऽपि तेन युध्यन्तो वारणेनेव मर्दिताः ।।"},
{"c": "5.50", "n": "12", "i": 23499, "v": "तस्य वीर्येण संक्लिष्टा नित्यमेव सुता मम । स एव हेतुर्भेदस्य भीमो भीमपराक्रमः ।।"},
{"c": "5.50", "n": "13", "i": 23500, "v": "ग्रसमानमनीकानि नरवारणवाजिनाम् । पश्यामीवाग्रतो भीमं क्रोधमूर्छितमाहवे ।।"},
{"c": "5.50", "n": "14", "i": 23501, "v": "अस्त्रे द्रोणार्जुनसमं वायुवेगसमं जवे । संजयाचक्ष्व मे शूरं भीमसेनममर्षणम् ।।"},
{"c": "5.50", "n": "15", "i": 23502, "v": "अतिलाभं तु मन्येऽहं यत्तेन रिपुघातिना । तदैव न हताः सर्वे मम पुत्रा मनस्विना ।।"},
{"c": "5.50", "n": "16", "i": 23503, "v": "येन भीमबला यक्षा राक्षसाश्च समाहताः । कथं तस्य रणे वेगं मानुषः प्रसहिष्यति ।।"},
{"c": "5.50", "n": "17", "i": 23504, "v": "न स जातु वशे तस्थौ मम बालोऽपि संजय । किं पुनर्मम दुष्पुत्रैः क्लिष्टः संप्रति पाण्डवः ।।"},
{"c": "5.50", "n": "18", "i": 23505, "v": "निष्ठुरः स च नैष्ठुर्याद्भज्येदपि न संनमेत् । तिर्यक्प्रेक्षी संहतभ्रूः कथं शाम्येद्वृकोदरः ।।"},
{"c": "5.50", "n": "19", "i": 23506, "v": "बृहदंसोऽप्रतिबलो गौरस्ताल इवोद्गतः । प्रमाणतो भीमसेनः प्रादेशेनाधिकोऽर्जुनात् ।।"},
{"c": "5.50", "n": "20", "i": 23507, "v": "जवेन वाजिनोऽत्येति बलेनात्येति कुञ्जरान् । अव्यक्तजल्पी मध्वक्षो मध्यमः पाण्डवो बली ।।"},
{"c": "5.50", "n": "21", "i": 23508, "v": "इति बाल्ये श्रुतः पूर्वं मया व्यासमुखात्पुरा । रूपतो वीर्यतश्चैव याथातथ्येन पाण्डवः ।।"},
{"c": "5.50", "n": "22", "i": 23509, "v": "आयसेन स दण्डेन रथान्नागान्हयान्नरान् । हनिष्यति रणे क्रुद्धो भीमः प्रहरतां वरः ।।"},
{"c": "5.50", "n": "23", "i": 23510, "v": "अमर्षी नित्यसंरब्धो रौद्रः क्रूरपराक्रमः । मम तात प्रतीपानि कुर्वन्पूर्वं विमानितः ।।"},
{"c": "5.50", "n": "24", "i": 23511, "v": "निष्कीर्णामायसीं स्थूलां सुपर्वां काञ्चनीं गदाम् । शतघ्नीं शतनिर्ह्रादां कथं शक्ष्यन्ति मे सुताः ।।"},
{"c": "5.50", "n": "25", "i": 23512, "v": "अपारमप्लवागाधं समुद्रं शरवेगिनम् । भीमसेनमयं दुर्गं तात मन्दास्तितीर्षवः ।।"},
{"c": "5.50", "n": "26", "i": 23513, "v": "क्रोशतो मे न शृण्वन्ति बालाः पण्डितमानिनः । विषमं नावबुध्यन्ते प्रपातं मधुदर्शिनः ।।"},
{"c": "5.50", "n": "27", "i": 23514, "v": "संयुगं ये करिष्यन्ति नररूपेण वायुना । नियतं चोदिता धात्रा सिंहेनेव महामृगाः ।।"},
{"c": "5.50", "n": "28", "i": 23515, "v": "शैक्यां तात चतुष्किष्कुं षडस्रिममितौजसम् । प्रहितां दुःखसंस्पर्शां कथं शक्ष्यन्ति मे सुताः ।।"},
{"c": "5.50", "n": "29", "i": 23516, "v": "गदां भ्रामयतस्तस्य भिन्दतो हस्तिमस्तकान् । सृक्किणी लेलिहानस्य बाष्पमुत्सृजतो मुहुः ।।"},
{"c": "5.50", "n": "30", "i": 23517, "v": "उद्दिश्य पातान्पततः कुर्वतो भैरवान्रवान् । प्रतीपान्पततो मत्तान्कुञ्जरान्प्रतिगर्जतः ।।"},
{"c": "5.50", "n": "31", "i": 23518, "v": "विगाह्य रथमार्गेषु वरानुद्दिश्य निघ्नतः । अग्नेः प्रज्वलितस्येव अपि मुच्येत मे प्रजा ।।"},
{"c": "5.50", "n": "32", "i": 23519, "v": "वीथीं कुर्वन्महाबाहुर्द्रावयन्मम वाहिनीम् । नृत्यन्निव गदापाणिर्युगान्तं दर्शयिष्यति ।।"},
{"c": "5.50", "n": "33", "i": 23520, "v": "प्रभिन्न इव मातङ्गः प्रभञ्जन्पुष्पितान्द्रुमान् । प्रवेक्ष्यति रणे सेनां पुत्राणां मे वृकोदरः ।।"},
{"c": "5.50", "n": "34", "i": 23521, "v": "कुर्वन्रथान्विपुरुषान्विध्वजान्भग्नपुष्करान् । आरुजन्पुरुषव्याघ्रो रथिनः सादिनस्तथा ।।"},
{"c": "5.50", "n": "35", "i": 23522, "v": "गङ्गावेग इवानूपांस्तीरजान्विविधान्द्रुमान् । प्रवेक्ष्यति महासेनां पुत्राणां मम संजय ।।"},
{"c": "5.50", "n": "36", "i": 23523, "v": "वशं नूनं गमिष्यन्ति भीमसेनबलार्दिताः । मम पुत्राश्च भृत्याश्च राजानश्चैव संजय ।।"},
{"c": "5.50", "n": "37", "i": 23524, "v": "येन राजा महावीर्यः प्रविश्यान्तःपुरं पुरा । वासुदेवसहायेन जरासंधो निपातितः ।।"},
{"c": "5.50", "n": "38", "i": 23525, "v": "कृत्स्नेयं पृथिवी देवी जरासंधेन धीमता । मागधेन्द्रेण बलिना वशे कृत्वा प्रतापिता ।।"},
{"c": "5.50", "n": "39", "i": 23526, "v": "भीष्मप्रतापात्कुरवो नयेनान्धकवृष्णयः । ते न तस्य वशं जग्मुः केवलं दैवमेव वा ।।"},
{"c": "5.50", "n": "40", "i": 23527, "v": "स गत्वा पाण्डुपुत्रेण तरसा बाहुशालिना । अनायुधेन वीरेण निहतः किं ततोऽधिकम् ।।"},
{"c": "5.50", "n": "41", "i": 23528, "v": "दीर्घकालेन संसिक्तं विषमाशीविषो यथा । स मोक्ष्यति रणे तेजः पुत्रेषु मम संजय ।।"},
{"c": "5.50", "n": "42", "i": 23529, "v": "महेन्द्र इव वज्रेण दानवान्देवसत्तमः । भीमसेनो गदापाणिः सूदयिष्यति मे सुतान् ।।"},
{"c": "5.50", "n": "43", "i": 23530, "v": "अविषह्यमनावार्यं तीव्रवेगपराक्रमम् । पश्यामीवातिताम्राक्षमापतन्तं वृकोदरम् ।।"},
{"c": "5.50", "n": "44", "i": 23531, "v": "अगदस्याप्यधनुषो विरथस्य विवर्मणः । बाहुभ्यां युध्यमानस्य कस्तिष्ठेदग्रतः पुमान् ।।"},
{"c": "5.50", "n": "45", "i": 23532, "v": "भीष्मो द्रोणश्च विप्रोऽयं कृपः शारद्वतस्तथा । जानन्त्येते यथैवाहं वीर्यज्ञस्तस्य धीमतः ।।"},
{"c": "5.50", "n": "46", "i": 23533, "v": "आर्यव्रतं तु जानन्तः संगरान्न बिभित्सवः । सेनामुखेषु स्थास्यन्ति मामकानां नरर्षभाः ।।"},
{"c": "5.50", "n": "47", "i": 23534, "v": "बलीयः सर्वतो दिष्टं पुरुषस्य विशेषतः । पश्यन्नपि जयं तेषां न नियच्छामि यत्सुतान् ।।"},
{"c": "5.50", "n": "48", "i": 23535, "v": "ते पुराणं महेष्वासा मार्गमैन्द्रं समास्थिताः । त्यक्ष्यन्ति तुमुले प्राणान्रक्षन्तः पार्थिवं यशः ।।"},
{"c": "5.50", "n": "49", "i": 23536, "v": "यथैषां मामकास्तात तथैषां पाण्डवा अपि । पौत्रा भीष्मस्य शिष्याश्च द्रोणस्य च कृपस्य च ।।"},
{"c": "5.50", "n": "50", "i": 23537, "v": "यत्त्वस्मदाश्रयं किंचिद्दत्तमिष्टं च संजय । तस्यापचितिमार्यत्वात्कर्तारः स्थविरास्त्रयः ।।"},
{"c": "5.50", "n": "51", "i": 23538, "v": "आददानस्य शस्त्रं हि क्षत्रधर्मं परीप्सतः । निधनं ब्राह्मणस्याजौ वरमेवाहुरुत्तमम् ।।"},
{"c": "5.50", "n": "52", "i": 23539, "v": "स वै शोचामि सर्वान्वै ये युयुत्सन्ति पाण्डवान् । विक्रुष्टं विदुरेणादौ तदेतद्भयमागतम् ।।"},
{"c": "5.50", "n": "53", "i": 23540, "v": "न तु मन्ये विघाताय ज्ञानं दुःखस्य संजय । भवत्यतिबले ह्येतज्ज्ञानमप्युपघातकम् ।।"},
{"c": "5.50", "n": "54", "i": 23541, "v": "ऋषयो ह्यपि निर्मुक्ताः पश्यन्तो लोकसंग्रहान् । सुखे भवन्ति सुखिनस्तथा दुःखेन दुःखिताः ।।"},
{"c": "5.50", "n": "55", "i": 23542, "v": "किं पुनर्योऽहमासक्तस्तत्र तत्र सहस्रधा । पुत्रेषु राज्यदारेषु पौत्रेष्वपि च बन्धुषु ।।"},
{"c": "5.50", "n": "56", "i": 23543, "v": "संशये तु महत्यस्मिन्किं नु मे क्षममुत्तमम् । विनाशं ह्येव पश्यामि कुरूणामनुचिन्तयन् ।।"},
{"c": "5.50", "n": "57", "i": 23544, "v": "द्यूतप्रमुखमाभाति कुरूणां व्यसनं महत् । मन्देनैश्वर्यकामेन लोभात्पापमिदं कृतम् ।।"},
{"c": "5.50", "n": "58", "i": 23545, "v": "मन्ये पर्यायधर्मोऽयं कालस्यात्यन्तगामिनः । चक्रे प्रधिरिवासक्तो नास्य शक्यं पलायितुम् ।।"},
{"c": "5.50", "n": "59", "i": 23546, "v": "किं नु कार्यं कथं कुर्यां क्व नु गच्छामि संजय । एते नश्यन्ति कुरवो मन्दाः कालवशं गताः ।।"},
{"c": "5.50", "n": "60", "i": 23547, "v": "अवशोऽहं पुरा तात पुत्राणां निहते शते । श्रोष्यामि निनदं स्त्रीणां कथं मां मरणं स्पृशेत् ।।"},
{"c": "5.50", "n": "61", "i": 23548, "v": "यथा निदाघे ज्वलनः समिद्धो; दहेत्कक्षं वायुना चोद्यमानः । गदाहस्तः पाण्डवस्तद्वदेव; हन्ता मदीयान्सहितोऽर्जुनेन ।।"},
{"c": "5.51", "t": "धृतराष्ट्र उवाच ।"},
{"c": "5.51", "n": "1", "i": 23549, "v": "यस्य वै नानृता वाचः प्रवृत्ता अनुशुश्रुमः । त्रैलोक्यमपि तस्य स्याद्योद्धा यस्य धनंजयः ।।"},
{"c": "5.51", "n": "2", "i": 23550, "v": "तस्यैव च न पश्यामि युधि गाण्डीवधन्वनः । अनिशं चिन्तयानोऽपि यः प्रतीयाद्रथेन तम् ।।"},
{"c": "5.51", "n": "3", "i": 23551, "v": "अस्यतः कर्णिनालीकान्मार्गणान्हृदयच्छिदः । प्रत्येता न समः कश्चिद्युधि गाण्डीवधन्वनः ।।"},
{"c": "5.51", "n": "4", "i": 23552, "v": "द्रोणकर्णौ प्रतीयातां यदि वीरौ नरर्षभौ । माहात्म्यात्संशयो लोके न त्वस्ति विजयो मम ।।"},
{"c": "5.51", "n": "5", "i": 23553, "v": "घृणी कर्णः प्रमादी च आचार्यः स्थविरो गुरुः । समर्थो बलवान्पार्थो दृढधन्वा जितक्लमः । भवेत्सुतुमुलं युद्धं सर्वशोऽप्यपराजयः ।।"},
{"c": "5.51", "n": "6", "i": 23554, "v": "सर्वे ह्यस्त्रविदः शूराः सर्वे प्राप्ता महद्यशः । अपि सर्वामरैश्वर्यं त्यजेयुर्न पुनर्जयम् । वधे नूनं भवेच्छान्तिस्तयोर्वा फल्गुनस्य वा ।।"},
{"c": "5.51", "n": "7", "i": 23555, "v": "न तु जेतार्जुनस्यास्ति हन्ता चास्य न विद्यते । मन्युस्तस्य कथं शाम्येन्मन्दान्प्रति य उत्थितः ।।"},
{"c": "5.51", "n": "8", "i": 23556, "v": "अन्येऽप्यस्त्राणि जानन्ति जीयन्ते च जयन्ति च । एकान्तविजयस्त्वेव श्रूयते फल्गुनस्य ह ।।"},
{"c": "5.51", "n": "9", "i": 23557, "v": "त्रयस्त्रिंशत्समाहूय खाण्डवेऽग्निमतर्पयत् । जिगाय च सुरान्सर्वान्नास्य वेद्मि पराजयम् ।।"},
{"c": "5.51", "n": "10", "i": 23558, "v": "यस्य यन्ता हृषीकेशः शीलवृत्तसमो युधि । ध्रुवस्तस्य जयस्तात यथेन्द्रस्य जयस्तथा ।।"},
{"c": "5.51", "n": "11", "i": 23559, "v": "कृष्णावेकरथे यत्तावधिज्यं गाण्डिवं धनुः । युगपत्त्रीणि तेजांसि समेतान्यनुशुश्रुमः ।।"},
{"c": "5.51", "n": "12", "i": 23560, "v": "नैव नोऽस्ति धनुस्तादृङ्न योद्धा न च सारथिः । तच्च मन्दा न जानन्ति दुर्योधनवशानुगाः ।।"},
{"c": "5.51", "n": "13", "i": 23561, "v": "शेषयेदशनिर्दीप्तो निपतन्मूर्ध्नि संजय । न तु शेषं शराः कुर्युरस्तास्तात किरीटिना ।।"},
{"c": "5.51", "n": "14", "i": 23562, "v": "अपि चास्यन्निवाभाति निघ्नन्निव च फल्गुनः । उद्धरन्निव कायेभ्यः शिरांसि शरवृष्टिभिः ।।"},
{"c": "5.51", "n": "15", "i": 23563, "v": "अपि बाणमयं तेजः प्रदीप्तमिव सर्वतः । गाण्डीवेद्धं दहेताजौ पुत्राणां मम वाहिनीम् ।।"},
{"c": "5.51", "n": "16", "i": 23564, "v": "अपि सा रथघोषेण भयार्ता सव्यसाचिनः । वित्रस्ता बहुला सेना भारती प्रतिभाति मे ।।"},
{"c": "5.51", "n": "17", "i": 23565, "v": "यथा कक्षं दहत्यग्निः प्रवृद्धः सर्वतश्चरन् । महार्चिरनिलोद्धूतस्तद्वद्धक्ष्यति मामकान् ।।"},
{"c": "5.51", "n": "18", "i": 23566, "v": "यदोद्वमन्निशितान्बाणसंघा;न्स्थाताततायी समरे किरीटी । सृष्टोऽन्तकः सर्वहरो विधात्रा; यथा भवेत्तद्वदवारणीयः ।।"},
{"c": "5.51", "n": "19", "i": 23567, "v": "यदा ह्यभीक्ष्णं सुबहून्प्रकारा;ञ्श्रोतास्मि तानावसथे कुरूणाम् । तेषां समन्ताच्च तथा रणाग्रे; क्षयः किलायं भरतानुपैति ।।"},
{"c": "5.52", "t": "धृतराष्ट्र उवाच ।"},
{"c": "5.52", "n": "1", "i": 23568, "v": "यथैव पाण्डवाः सर्वे पराक्रान्ता जिगीषवः । तथैवाभिसरास्तेषां त्यक्तात्मानो जये धृताः ।।"},
{"c": "5.52", "n": "2", "i": 23569, "v": "त्वमेव हि पराक्रान्तानाचक्षीथाः परान्मम । पाञ्चालान्केकयान्मत्स्यान्मागधान्वत्सभूमिपान् ।।"},
{"c": "5.52", "n": "3", "i": 23570, "v": "यश्च सेन्द्रानिमाँल्लोकानिच्छन्कुर्याद्वशे बली । स श्रेष्ठो जगतः कृष्णः पाण्डवानां जये धृतः ।।"},
{"c": "5.52", "n": "4", "i": 23571, "v": "समस्तामर्जुनाद्विद्यां सात्यकिः क्षिप्रमाप्तवान् । शैनेयः समरे स्थाता बीजवत्प्रवपञ्शरान् ।।"},
{"c": "5.52", "n": "5", "i": 23572, "v": "धृष्टद्युम्नश्च पाञ्चाल्यः क्रूरकर्मा महारथः । मामकेषु रणं कर्ता बलेषु परमास्त्रवित् ।।"},
{"c": "5.52", "n": "6", "i": 23573, "v": "युधिष्ठिरस्य च क्रोधादर्जुनस्य च विक्रमात् । यमाभ्यां भीमसेनाच्च भयं मे तात जायते ।।"},
{"c": "5.52", "n": "7", "i": 23574, "v": "अमानुषं मनुष्येन्द्रैर्जालं विततमन्तरा । मम सेनां हनिष्यन्ति ततः क्रोशामि संजय ।।"},
{"c": "5.52", "n": "8", "i": 23575, "v": "दर्शनीयो मनस्वी च लक्ष्मीवान्ब्रह्मवर्चसी । मेधावी सुकृतप्रज्ञो धर्मात्मा पाण्डुनन्दनः ।।"},
{"c": "5.52", "n": "9", "i": 23576, "v": "मित्रामात्यैः सुसंपन्नः संपन्नो योज्ययोजकैः । भ्रातृभिः श्वशुरैः पुत्रैरुपपन्नो महारथैः ।।"},
{"c": "5.52", "n": "10", "i": 23577, "v": "धृत्या च पुरुषव्याघ्रो नैभृत्येन च पाण्डवः । अनृशंसो वदान्यश्च ह्रीमान्सत्यपराक्रमः ।।"},
{"c": "5.52", "n": "11", "i": 23578, "v": "बहुश्रुतः कृतात्मा च वृद्धसेवी जितेन्द्रियः । तं सर्वगुणसंपन्नं समिद्धमिव पावकम् ।।"},
{"c": "5.52", "n": "12", "i": 23579, "v": "तपन्तमिव को मन्दः पतिष्यति पतंगवत् । पाण्डवाग्निमनावार्यं मुमूर्षुर्मूढचेतनः ।।"},
{"c": "5.52", "n": "13", "i": 23580, "v": "तनुरुच्चः शिखी राजा शुद्धजाम्बूनदप्रभः । मन्दानां मम पुत्राणां युद्धेनान्तं करिष्यति ।।"},
{"c": "5.52", "n": "14", "i": 23581, "v": "तैरयुद्धं साधु मन्ये कुरवस्तन्निबोधत । युद्धे विनाशः कृत्स्नस्य कुलस्य भविता ध्रुवम् ।।"},
{"c": "5.52", "n": "15", "i": 23582, "v": "एषा मे परमा शान्तिर्यया शाम्यति मे मनः । यदि त्वयुद्धमिष्टं वो वयं शान्त्यै यतामहे ।।"},
{"c": "5.52", "n": "16", "i": 23583, "v": "न तु नः शिक्षमाणानामुपेक्षेत युधिष्ठिरः । जुगुप्सति ह्यधर्मेण मामेवोद्दिश्य कारणम् ।।"},
{"c": "5.53", "t": "संजय उवाच ।"},
{"c": "5.53", "n": "1", "i": 23584, "v": "एवमेतन्महाराज यथा वदसि भारत । युद्धे विनाशः क्षत्रस्य गाण्डीवेन प्रदृश्यते ।।"},
{"c": "5.53", "n": "2", "i": 23585, "v": "इदं तु नाभिजानामि तव धीरस्य नित्यशः । यत्पुत्रवशमागच्छेः सत्त्वज्ञः सव्यसाचिनः ।।"},
{"c": "5.53", "n": "3", "i": 23586, "v": "नैष कालो महाराज तव शश्वत्कृतागसः । त्वया ह्येवादितः पार्था निकृता भरतर्षभ ।।"},
{"c": "5.53", "n": "4", "i": 23587, "v": "पिता श्रेष्ठः सुहृद्यश्च सम्यक्प्रणिहितात्मवान् । आस्थेयं हि हितं तेन न द्रोग्धा गुरुरुच्यते ।।"},
{"c": "5.53", "n": "5", "i": 23588, "v": "इदं जितमिदं लब्धमिति श्रुत्वा पराजितान् । द्यूतकाले महाराज स्मयसे स्म कुमारवत् ।।"},
{"c": "5.53", "n": "6", "i": 23589, "v": "परुषाण्युच्यमानान्स्म पुरा पार्थानुपेक्षसे । कृत्स्नं राज्यं जयन्तीति प्रपातं नानुपश्यसि ।।"},
{"c": "5.53", "n": "7", "i": 23590, "v": "पित्र्यं राज्यं महाराज कुरवस्ते सजाङ्गलाः । अथ वीरैर्जितां भूमिमखिलां प्रत्यपद्यथाः ।।"},
{"c": "5.53", "n": "8", "i": 23591, "v": "बाहुवीर्यार्जिता भूमिस्तव पार्थैर्निवेदिता । मयेदं कृतमित्येव मन्यसे राजसत्तम ।।"},
{"c": "5.53", "n": "9", "i": 23592, "v": "ग्रस्तान्गन्धर्वराजेन मज्जतो ह्यप्लवेऽम्भसि । आनिनाय पुनः पार्थः पुत्रांस्ते राजसत्तम ।।"},
{"c": "5.53", "n": "10", "i": 23593, "v": "कुमारवच्च स्मयसे द्यूते विनिकृतेषु यत् । पाण्डवेषु वनं राजन्प्रव्रजत्सु पुनः पुनः ।।"},
{"c": "5.53", "n": "11", "i": 23594, "v": "प्रवर्षतः शरव्रातानर्जुनस्य शितान्बहून् । अप्यर्णवा विशुष्येयुः किं पुनर्मांसयोनयः ।।"},
{"c": "5.53", "n": "12", "i": 23595, "v": "अस्यतां फल्गुनः श्रेष्ठो गाण्डीवं धनुषां वरम् । केशवः सर्वभूतानां चक्राणां च सुदर्शनम् ।।"},
{"c": "5.53", "n": "13", "i": 23596, "v": "वानरो रोचमानश्च केतुः केतुमतां वरः । एवमेतानि सरथो वहञ्श्वेतहयो रणे । क्षपयिष्यति नो राजन्कालचक्रमिवोद्यतम् ।।"},
{"c": "5.53", "n": "14", "i": 23597, "v": "तस्याद्य वसुधा राजन्निखिला भरतर्षभ । यस्य भीमार्जुनौ योधौ स राजा राजसत्तम ।।"},
{"c": "5.53", "n": "15", "i": 23598, "v": "तथा भीमहतप्रायां मज्जन्तीं तव वाहिनीम् । दुर्योधनमुखा दृष्ट्वा क्षयं यास्यन्ति कौरवाः ।।"},
{"c": "5.53", "n": "16", "i": 23599, "v": "न हि भीमभयाद्भीता लप्स्यन्ते विजयं विभो । तव पुत्रा महाराज राजानश्चानुसारिणः ।।"},
{"c": "5.53", "n": "17", "i": 23600, "v": "मत्स्यास्त्वामद्य नार्चन्ति पाञ्चालाश्च सकेकयाः । शाल्वेयाः शूरसेनाश्च सर्वे त्वामवजानते । पार्थं ह्येते गताः सर्वे वीर्यज्ञास्तस्य धीमतः ।।"},
{"c": "5.53", "n": "18", "i": 23601, "v": "अनर्हानेव तु वधे धर्मयुक्तान्विकर्मणा । सर्वोपायैर्नियन्तव्यः सानुगः पापपूरुषः । तव पुत्रो महाराज नात्र शोचितुमर्हसि ।।"},
{"c": "5.53", "n": "19", "i": 23602, "v": "द्यूतकाले मया चोक्तं विदुरेण च धीमता । यदिदं ते विलपितं पाण्डवान्प्रति भारत । अनीशेनेव राजेन्द्र सर्वमेतन्निरर्थकम् ।।"},
{"c": "5.54", "t": "दुर्योधन उवाच ।"},
{"c": "5.54", "n": "1", "i": 23603, "v": "न भेतव्यं महाराज न शोच्या भवता वयम् । समर्थाः स्म परान्राजन्विजेतुं समरे विभो ।।"},
{"c": "5.54", "n": "2", "i": 23604, "v": "वनं प्रव्राजितान्पार्थान्यदायान्मधुसूदनः । महता बलचक्रेण परराष्ट्रावमर्दिना ।।"},
{"c": "5.54", "n": "3", "i": 23605, "v": "केकया धृष्टकेतुश्च धृष्टद्युम्नश्च पार्षतः । राजानश्चान्वयुः पार्थान्बहवोऽन्येऽनुयायिनः ।।"},
{"c": "5.54", "n": "4", "i": 23606, "v": "इन्द्रप्रस्थस्य चादूरात्समाजग्मुर्महारथाः । व्यगर्हयंश्च संगम्य भवन्तं कुरुभिः सह ।।"},
{"c": "5.54", "n": "5", "i": 23607, "v": "ते युधिष्ठिरमासीनमजिनैः प्रतिवासितम् । कृष्णप्रधानाः संहत्य पर्युपासन्त भारत ।।"},
{"c": "5.54", "n": "6", "i": 23608, "v": "प्रत्यादानं च राज्यस्य कार्यमूचुर्नराधिपाः । भवतः सानुबन्धस्य समुच्छेदं चिकीर्षवः ।।"},
{"c": "5.54", "n": "7", "i": 23609, "v": "श्रुत्वा चैतन्मयोक्तास्तु भीष्मद्रोणकृपास्तदा । ज्ञातिक्षयभयाद्राजन्भीतेन भरतर्षभ ।।"},
{"c": "5.54", "n": "8", "i": 23610, "v": "न ते स्थास्यन्ति समये पाण्डवा इति मे मतिः । समुच्छेदं हि नः कृत्स्नं वासुदेवश्चिकीर्षति ।।"},
{"c": "5.54", "n": "9", "i": 23611, "v": "ऋते च विदुरं सर्वे यूयं वध्या महात्मनः । धृतराष्ट्रश्च धर्मज्ञो न वध्यः कुरुसत्तमः ।।"},
{"c": "5.54", "n": "10", "i": 23612, "v": "समुच्छेदं च कृत्स्नं नः कृत्वा तात जनार्दनः । एकराज्यं कुरूणां स्म चिकीर्षति युधिष्ठिरे ।।"},
{"c": "5.54", "n": "11", "i": 23613, "v": "तत्र किं प्राप्तकालं नः प्रणिपातः पलायनम् । प्राणान्वा संपरित्यज्य प्रतियुध्यामहे परान् ।।"},
{"c": "5.54", "n": "12", "i": 23614, "v": "प्रतियुद्धे तु नियतः स्यादस्माकं पराजयः । युधिष्ठिरस्य सर्वे हि पार्थिवा वशवर्तिनः ।।"},
{"c": "5.54", "n": "13", "i": 23615, "v": "विरक्तराष्ट्राश्च वयं मित्राणि कुपितानि नः । धिक्कृताः पार्थिवैः सर्वैः स्वजनेन च सर्वशः ।।"},
{"c": "5.54", "n": "14", "i": 23616, "v": "प्रणिपाते तु दोषोऽस्ति बन्धूनां शाश्वतीः समाः । पितरं त्वेव शोचामि प्रज्ञानेत्रं जनेश्वरम् । मत्कृते दुःखमापन्नं क्लेशं प्राप्तमनन्तकम् ।।"},
{"c": "5.54", "n": "15", "i": 23617, "v": "कृतं हि तव पुत्रैश्च परेषामवरोधनम् । मत्प्रियार्थं पुरैवैतद्विदितं ते नरोत्तम ।।"},
{"c": "5.54", "n": "16", "i": 23618, "v": "ते राज्ञो धृतराष्ट्रस्य सामात्यस्य महारथाः । वैरं प्रतिकरिष्यन्ति कुलोच्छेदेन पाण्डवाः ।।"},
{"c": "5.54", "n": "17", "i": 23619, "v": "ततो द्रोणोऽब्रवीद्भीष्मः कृपो द्रौणिश्च भारत । मत्वा मां महतीं चिन्तामास्थितं व्यथितेन्द्रियम् ।।"},
{"c": "5.54", "n": "18", "i": 23620, "v": "अभिद्रुग्धाः परे चेन्नो न भेतव्यं परंतप । असमर्थाः परे जेतुमस्मान्युधि जनेश्वर ।।"},
{"c": "5.54", "n": "19", "i": 23621, "v": "एकैकशः समर्थाः स्मो विजेतुं सर्वपार्थिवान् । आगच्छन्तु विनेष्यामो दर्पमेषां शितैः शरैः ।।"},
{"c": "5.54", "n": "20", "i": 23622, "v": "पुरैकेन हि भीष्मेण विजिताः सर्वपार्थिवाः । मृते पितर्यभिक्रुद्धो रथेनैकेन भारत ।।"},
{"c": "5.54", "n": "21", "i": 23623, "v": "जघान सुबहूंस्तेषां संरब्धः कुरुसत्तमः । ततस्ते शरणं जग्मुर्देवव्रतमिमं भयात् ।।"},
{"c": "5.54", "n": "22", "i": 23624, "v": "स भीष्मः सुसमर्थोऽयमस्माभिः सहितो रणे । परान्विजेतुं तस्मात्ते व्येतु भीर्भरतर्षभ । इत्येषां निश्चयो ह्यासीत्तत्कालममितौजसाम् ।।"},
{"c": "5.54", "n": "23", "i": 23625, "v": "पुरा परेषां पृथिवी कृत्स्नासीद्वशवर्तिनी । अस्मान्पुनरमी नाद्य समर्था जेतुमाहवे । छिन्नपक्षाः परे ह्यद्य वीर्यहीनाश्च पाण्डवाः ।।"},
{"c": "5.54", "n": "24", "i": 23626, "v": "अस्मत्संस्था च पृथिवी वर्तते भरतर्षभ । एकार्थाः सुखदुःखेषु मयानीताश्च पार्थिवाः ।।"},
{"c": "5.54", "n": "25", "i": 23627, "v": "अप्यग्निं प्रविशेयुस्ते समुद्रं वा परंतप । मदर्थे पार्थिवाः सर्वे तद्विद्धि कुरुसत्तम ।।"},
{"c": "5.54", "n": "26", "i": 23628, "v": "उन्मत्तमिव चापि त्वां प्रहसन्तीह दुःखितम् । विलपन्तं बहुविधं भीतं परविकत्थने ।।"},
{"c": "5.54", "n": "27", "i": 23629, "v": "एषां ह्येकैकशो राज्ञां समर्थः पाण्डवान्प्रति । आत्मानं मन्यते सर्वो व्येतु ते भयमागतम् ।।"},
{"c": "5.54", "n": "28", "i": 23630, "v": "सर्वां समग्रां सेनां मे वासवोऽपि न शक्नुयात् । हन्तुमक्षय्यरूपेयं ब्रह्मणापि स्वयम्भुवा ।।"},
{"c": "5.54", "n": "29", "i": 23631, "v": "युधिष्ठिरः पुरं हित्वा पञ्च ग्रामान्स याचति । भीतो हि मामकात्सैन्यात्प्रभावाच्चैव मे प्रभो ।।"},
{"c": "5.54", "n": "30", "i": 23632, "v": "समर्थं मन्यसे यच्च कुन्तीपुत्रं वृकोदरम् । तन्मिथ्या न हि मे कृत्स्नं प्रभावं वेत्थ भारत ।।"},
{"c": "5.54", "n": "31", "i": 23633, "v": "मत्समो हि गदायुद्धे पृथिव्यां नास्ति कश्चन । नासीत्कश्चिदतिक्रान्तो भविता न च कश्चन ।।"},
{"c": "5.54", "n": "32", "i": 23634, "v": "युक्तो दुःखोचितश्चाहं विद्यापारगतस्तथा । तस्मान्न भीमान्नान्येभ्यो भयं मे विद्यते क्वचित् ।।"},
{"c": "5.54", "n": "33", "i": 23635, "v": "दुर्योधनसमो नास्ति गदायामिति निश्चयः । संकर्षणस्य भद्रं ते यत्तदैनमुपावसम् ।।"},
{"c": "5.54", "n": "34", "i": 23636, "v": "युद्धे संकर्षणसमो बलेनाभ्यधिको भुवि । गदाप्रहारं भीमो मे न जातु विषहेद्युधि ।।"},
{"c": "5.54", "n": "35", "i": 23637, "v": "एकं प्रहारं यं दद्यां भीमाय रुषितो नृप । स एवैनं नयेद्घोरं क्षिप्रं वैवस्वतक्षयम् ।।"},
{"c": "5.54", "n": "36", "i": 23638, "v": "इच्छेयं च गदाहस्तं राजन्द्रष्टुं वृकोदरम् । सुचिरं प्रार्थितो ह्येष मम नित्यं मनोरथः ।।"},
{"c": "5.54", "n": "37", "i": 23639, "v": "गदया निहतो ह्याजौ मम पार्थो वृकोदरः । विशीर्णगात्रः पृथिवीं परासुः प्रपतिष्यति ।।"},
{"c": "5.54", "n": "38", "i": 23640, "v": "गदाप्रहाराभिहतो हिमवानपि पर्वतः । सकृन्मया विशीर्येत गिरिः शतसहस्रधा ।।"},
{"c": "5.54", "n": "39", "i": 23641, "v": "स चाप्येतद्विजानाति वासुदेवार्जुनौ तथा । दुर्योधनसमो नास्ति गदायामिति निश्चयः ।।"},
{"c": "5.54", "n": "40", "i": 23642, "v": "तत्ते वृकोदरमयं भयं व्येतु महाहवे । व्यपनेष्याम्यहं ह्येनं मा राजन्विमना भव ।।"},
{"c": "5.54", "n": "41", "i": 23643, "v": "तस्मिन्मया हते क्षिप्रमर्जुनं बहवो रथाः । तुल्यरूपा विशिष्टाश्च क्षेप्स्यन्ति भरतर्षभ ।।"},
{"c": "5.54", "n": "42", "i": 23644, "v": "भीष्मो द्रोणः कृपो द्रौणिः कर्णो भूरिश्रवास्तथा । प्राग्ज्योतिषाधिपः शल्यः सिन्धुराजो जयद्रथः ।।"},
{"c": "5.54", "n": "43", "i": 23645, "v": "एकैक एषां शक्तस्तु हन्तुं भारत पाण्डवान् । समस्तास्तु क्षणेनैतान्नेष्यन्ति यमसादनम् ।।"},
{"c": "5.54", "n": "44", "i": 23646, "v": "समग्रा पार्थिवी सेना पार्थमेकं धनंजयम् । कस्मादशक्ता निर्जेतुमिति हेतुर्न विद्यते ।।"},
{"c": "5.54", "n": "45", "i": 23647, "v": "शरव्रातैस्तु भीष्मेण शतशोऽथ सहस्रशः । द्रोणद्रौणिकृपैश्चैव गन्ता पार्थो यमक्षयम् ।।"},
{"c": "5.54", "n": "46", "i": 23648, "v": "पितामहो हि गाङ्गेयः शंतनोरधि भारत । ब्रह्मर्षिसदृशो जज्ञे देवैरपि दुरुत्सहः । पित्रा ह्युक्तः प्रसन्नेन नाकामस्त्वं मरिष्यसि ।।"},
{"c": "5.54", "n": "47", "i": 23649, "v": "ब्रह्मर्षेश्च भरद्वाजाद्द्रोण्यां द्रोणो व्यजायत । द्रोणाज्जज्ञे महाराज द्रौणिश्च परमास्त्रवित् ।।"},
{"c": "5.54", "n": "48", "i": 23650, "v": "कृपश्चाचार्यमुख्योऽयं महर्षेर्गौतमादपि । शरस्तम्बोद्भवः श्रीमानवध्य इति मे मतिः ।।"},
{"c": "5.54", "n": "49", "i": 23651, "v": "अयोनिजं त्रयं ह्येतत्पिता माता च मातुलः । अश्वत्थाम्नो महाराज स च शूरः स्थितो मम ।।"},
{"c": "5.54", "n": "50", "i": 23652, "v": "सर्व एते महाराज देवकल्पा महारथाः । शक्रस्यापि व्यथां कुर्युः संयुगे भरतर्षभ ।।"},
{"c": "5.54", "n": "51", "i": 23653, "v": "भीष्मद्रोणकृपाणां च तुल्यः कर्णो मतो मम । अनुज्ञातश्च रामेण मत्समोऽसीति भारत ।।"},
{"c": "5.54", "n": "52", "i": 23654, "v": "कुण्डले रुचिरे चास्तां कर्णस्य सहजे शुभे । ते शच्यर्थे महेन्द्रेण याचितः स परंतपः । अमोघया महाराज शक्त्या परमभीमया ।।"},
{"c": "5.54", "n": "53", "i": 23655, "v": "तस्य शक्त्योपगूढस्य कस्माज्जीवेद्धनंजयः । विजयो मे ध्रुवं राजन्फलं पाणाविवाहितम् । अभिव्यक्तः परेषां च कृत्स्नो भुवि पराजयः ।।"},
{"c": "5.54", "n": "54", "i": 23656, "v": "अह्ना ह्येकेन भीष्मोऽयमयुतं हन्ति भारत । तत्समाश्च महेष्वासा द्रोणद्रौणिकृपा अपि ।।"},
{"c": "5.54", "n": "55", "i": 23657, "v": "संशप्तानि च वृन्दानि क्षत्रियाणां परंतप । अर्जुनं वयमस्मान्वा धनंजय इति स्म ह ।।"},
{"c": "5.54", "n": "56", "i": 23658, "v": "तांश्चालमिति मन्यन्ते सव्यसाचिवधे विभो । पार्थिवाः स भवान्राजन्नकस्माद्व्यथते कथम् ।।"},
{"c": "5.54", "n": "57", "i": 23659, "v": "भीमसेने च निहते कोऽन्यो युध्येत भारत । परेषां तन्ममाचक्ष्व यदि वेत्थ परंतप ।।"},
{"c": "5.54", "n": "58", "i": 23660, "v": "पञ्च ते भ्रातरः सर्वे धृष्टद्युम्नोऽथ सात्यकिः । परेषां सप्त ये राजन्योधाः परमकं बलम् ।।"},
{"c": "5.54", "n": "59", "i": 23661, "v": "अस्माकं तु विशिष्टा ये भीष्मद्रोणकृपादयः । द्रौणिर्वैकर्तनः कर्णः सोमदत्तोऽथ बाह्लिकः ।।"},
{"c": "5.54", "n": "60", "i": 23662, "v": "प्राग्ज्योतिषाधिपः शल्य आवन्त्योऽथ जयद्रथः । दुःशासनो दुर्मुखश्च दुःसहश्च विशां पते ।।"},
{"c": "5.54", "n": "61", "i": 23663, "v": "श्रुतायुश्चित्रसेनश्च पुरुमित्रो विविंशतिः । शलो भूरिश्रवाश्चोभौ विकर्णश्च तवात्मजः ।।"},
{"c": "5.54", "n": "62", "i": 23664, "v": "अक्षौहिण्यो हि मे राजन्दशैका च समाहृताः । न्यूनाः परेषां सप्तैव कस्मान्मे स्यात्पराजयः ।।"},
{"c": "5.54", "n": "63", "i": 23665, "v": "बलं त्रिगुणतो हीनं योध्यं प्राह बृहस्पतिः । परेभ्यस्त्रिगुणा चेयं मम राजन्ननीकिनी ।।"},
{"c": "5.54", "n": "64", "i": 23666, "v": "गुणहीनं परेषां च बहु पश्यामि भारत । गुणोदयं बहुगुणमात्मनश्च विशां पते ।।"},
{"c": "5.54", "n": "65", "i": 23667, "v": "एतत्सर्वं समाज्ञाय बलाग्र्यं मम भारत । न्यूनतां पाण्डवानां च न मोहं गन्तुमर्हसि ।।"},
{"c": "5.54", "t": "वैशंपायन उवाच ।"},
{"c": "5.54", "n": "66", "i": 23668, "v": "इत्युक्त्वा संजयं भूयः पर्यपृच्छत भारत । विधित्सुः प्राप्तकालानि ज्ञात्वा परपुरंजयः ।।"},
{"c": "5.55", "t": "दुर्योधन उवाच ।"},
{"c": "5.55", "n": "1", "i": 23669, "v": "अक्षौहिणीः सप्त लब्ध्वा राजभिः सह संजय । किं स्विदिच्छति कौन्तेयो युद्धप्रेप्सुर्युधिष्ठिरः ।।"},
{"c": "5.55", "t": "संजय उवाच ।"},
{"c": "5.55", "n": "2", "i": 23670, "v": "अतीव मुदितो राजन्युद्धप्रेप्सुर्युधिष्ठिरः । भीमसेनार्जुनौ चोभौ यमावपि न बिभ्यतः ।।"},
{"c": "5.55", "n": "3", "i": 23671, "v": "रथं तु दिव्यं कौन्तेयः सर्वा विभ्राजयन्दिशः । मन्त्रं जिज्ञासमानः सन्बीभत्सुः समयोजयत् ।।"},
{"c": "5.55", "n": "4", "i": 23672, "v": "तमपश्याम संनद्धं मेघं विद्युत्प्रभं यथा । स मन्त्रान्समभिध्याय हृष्यमाणोऽभ्यभाषत ।।"},
{"c": "5.55", "n": "5", "i": 23673, "v": "पूर्वरूपमिदं पश्य वयं जेष्याम संजय । बीभत्सुर्मां यथोवाच तथावैम्यहमप्युत ।।"},
{"c": "5.55", "t": "दुर्योधन उवाच ।"},
{"c": "5.55", "n": "6", "i": 23674, "v": "प्रशंसस्यभिनन्दंस्तान्पार्थानक्षपराजितान् । अर्जुनस्य रथे ब्रूहि कथमश्वाः कथं ध्वजः ।।"},
{"c": "5.55", "t": "संजय उवाच ।"},
{"c": "5.55", "n": "7", "i": 23675, "v": "भौवनः सह शक्रेण बहुचित्रं विशां पते । रूपाणि कल्पयामास त्वष्टा धात्रा सहाभिभो ।।"},
{"c": "5.55", "n": "8", "i": 23676, "v": "ध्वजे हि तस्मिन्रूपाणि चक्रुस्ते देवमायया । महाधनानि दिव्यानि महान्ति च लघूनि च ।।"},
{"c": "5.55", "n": "9", "i": 23677, "v": "सर्वा दिशो योजनमात्रमन्तरं; स तिर्यगूर्ध्वं च रुरोध वै ध्वजः । न संसज्जेत्तरुभिः संवृतोऽपि; तथा हि माया विहिता भौवनेन ।।"},
{"c": "5.55", "n": "10", "i": 23678, "v": "यथाकाशे शक्रधनुः प्रकाशते; न चैकवर्णं न च विद्म किं नु तत् । तथा ध्वजो विहितो भौवनेन; बह्वाकारं दृश्यते रूपमस्य ।।"},
{"c": "5.55", "n": "11", "i": 23679, "v": "यथाग्निधूमो दिवमेति रुद्ध्वा; वर्णान्बिभ्रत्तैजसं तच्छरीरम् । तथा ध्वजो विहितो भौवनेन; न चेद्भारो भविता नोत रोधः ।।"},
{"c": "5.55", "n": "12", "i": 23680, "v": "श्वेतास्तस्मिन्वातवेगाः सदश्वा; दिव्या युक्ताश्चित्ररथेन दत्ताः । शतं यत्तत्पूर्यते नित्यकालं; हतं हतं दत्तवरं पुरस्तात् ।।"},
{"c": "5.55", "n": "13", "i": 23681, "v": "तथा राज्ञो दन्तवर्णा बृहन्तो; रथे युक्ता भान्ति तद्वीर्यतुल्याः । ऋश्यप्रख्या भीमसेनस्य वाहा; रणे वायोस्तुल्यवेगा बभूवुः ।।"},
{"c": "5.55", "n": "14", "i": 23682, "v": "कल्माषाङ्गास्तित्तिरिचित्रपृष्ठा; भ्रात्रा दत्ताः प्रीयता फल्गुनेन । भ्रातुर्वीरस्य स्वैस्तुरंगैर्विशिष्टा; मुदा युक्ताः सहदेवं वहन्ति ।।"},
{"c": "5.55", "n": "15", "i": 23683, "v": "माद्रीपुत्रं नकुलं त्वाजमीढं; महेन्द्रदत्ता हरयो वाजिमुख्याः । समा वायोर्बलवन्तस्तरस्विनो; वहन्ति वीरं वृत्रशत्रुं यथेन्द्रम् ।।"},
{"c": "5.55", "n": "16", "i": 23684, "v": "तुल्याश्चैभिर्वयसा विक्रमेण; जवेन चैवाप्रतिरूपाः सदश्वाः । सौभद्रादीन्द्रौपदेयान्कुमारा;न्वहन्त्यश्वा देवदत्ता बृहन्तः ।।"},
{"c": "5.56", "t": "धृतराष्ट्र उवाच ।"},
{"c": "5.56", "n": "1", "i": 23685, "v": "कांस्तत्र संजयापश्यः प्रत्यर्थेन समागतान् । ये योत्स्यन्ते पाण्डवार्थे पुत्रस्य मम वाहिनीम् ।।"},
{"c": "5.56", "t": "संजय उवाच ।"},
{"c": "5.56", "n": "2", "i": 23686, "v": "मुख्यमन्धकवृष्णीनामपश्यं कृष्णमागतम् । चेकितानं च तत्रैव युयुधानं च सात्यकिम् ।।"},
{"c": "5.56", "n": "3", "i": 23687, "v": "पृथगक्षौहिणीभ्यां तौ पाण्डवानभिसंश्रितौ । महारथौ समाख्यातावुभौ पुरुषमानिनौ ।।"},
{"c": "5.56", "n": "4", "i": 23688, "v": "अक्षौहिण्याथ पाञ्चाल्यो दशभिस्तनयैर्वृतः । सत्यजित्प्रमुखैर्वीरैर्धृष्टद्युम्नपुरोगमैः ।।"},
{"c": "5.56", "n": "5", "i": 23689, "v": "द्रुपदो वर्धयन्मानं शिखण्डिपरिपालितः । उपायात्सर्वसैन्यानां प्रतिच्छाद्य तदा वपुः ।।"},
{"c": "5.56", "n": "6", "i": 23690, "v": "विराटः सह पुत्राभ्यां शङ्खेनैवोत्तरेण च । सूर्यदत्तादिभिर्वीरैर्मदिराश्वपुरोगमैः ।।"},
{"c": "5.56", "n": "7", "i": 23691, "v": "सहितः पृथिवीपालो भ्रातृभिस्तनयैस्तथा । अक्षौहिण्यैव सैन्यस्य वृतः पार्थं समाश्रितः ।।"},
{"c": "5.56", "n": "8", "i": 23692, "v": "जारासंधिर्मागधश्च धृष्टकेतुश्च चेदिराट् । पृथक्पृथगनुप्राप्तौ पृथगक्षौहिणीवृतौ ।।"},
{"c": "5.56", "n": "9", "i": 23693, "v": "केकया भ्रातरः पञ्च सर्वे लोहितकध्वजाः । अक्षौहिणीपरिवृताः पाण्डवानभिसंश्रिताः ।।"},
{"c": "5.56", "n": "10", "i": 23694, "v": "एतानेतावतस्तत्र यानपश्यं समागतान् । ये पाण्डवार्थे योत्स्यन्ति धार्तराष्ट्रस्य वाहिनीम् ।।"},
{"c": "5.56", "n": "11", "i": 23695, "v": "यो वेद मानुषं व्यूहं दैवं गान्धर्वमासुरम् । स तस्य सेनाप्रमुखे धृष्टद्युम्नो महामनाः ।।"},
{"c": "5.56", "n": "12", "i": 23696, "v": "भीष्मः शांतनवो राजन्भागः कॢप्तः शिखण्डिनः । तं विराटोऽनु संयाता सह मत्स्यैः प्रहारिभिः ।।"},
{"c": "5.56", "n": "13", "i": 23697, "v": "ज्येष्ठस्य पाण्डुपुत्रस्य भागो मद्राधिपो बली । तौ तु तत्राब्रुवन्केचिद्विषमौ नो मताविति ।।"},
{"c": "5.56", "n": "14", "i": 23698, "v": "दुर्योधनः सहसुतः सार्धं भ्रातृशतेन च । प्राच्याश्च दाक्षिणात्याश्च भीमसेनस्य भागतः ।।"},
{"c": "5.56", "n": "15", "i": 23699, "v": "अर्जुनस्य तु भागेन कर्णो वैकर्तनो मतः । अश्वत्थामा विकर्णश्च सैन्धवश्च जयद्रथः ।।"},
{"c": "5.56", "n": "16", "i": 23700, "v": "अशक्याश्चैव ये केचित्पृथिव्यां शूरमानिनः । सर्वांस्तानर्जुनः पार्थः कल्पयामास भागतः ।।"},
{"c": "5.56", "n": "17", "i": 23701, "v": "महेष्वासा राजपुत्रा भ्रातरः पञ्च केकयाः । केकयानेव भागेन कृत्वा योत्स्यन्ति संयुगे ।।"},
{"c": "5.56", "n": "18", "i": 23702, "v": "तेषामेव कृतो भागो मालवाः शाल्वकेकयाः । त्रिगर्तानां च द्वौ मुख्यौ यौ तौ संशप्तकाविति ।।"},
{"c": "5.56", "n": "19", "i": 23703, "v": "दुर्योधनसुताः सर्वे तथा दुःशासनस्य च । सौभद्रेण कृतो भागो राजा चैव बृहद्बलः ।।"},
{"c": "5.56", "n": "20", "i": 23704, "v": "द्रौपदेया महेष्वासाः सुवर्णविकृतध्वजाः । धृष्टद्युम्नमुखा द्रोणमभियास्यन्ति भारत ।।"},
{"c": "5.56", "n": "21", "i": 23705, "v": "चेकितानः सोमदत्तं द्वैरथे योद्धुमिच्छति । भोजं तु कृतवर्माणं युयुधानो युयुत्सति ।।"},
{"c": "5.56", "n": "22", "i": 23706, "v": "सहदेवस्तु माद्रेयः शूरः संक्रन्दनो युधि । स्वमंशं कल्पयामास श्यालं ते सुबलात्मजम् ।।"},
{"c": "5.56", "n": "23", "i": 23707, "v": "उलूकं चापि कैतव्यं ये च सारस्वता गणाः । नकुलः कल्पयामास भागं माद्रवतीसुतः ।।"},
{"c": "5.56", "n": "24", "i": 23708, "v": "ये चान्ये पार्थिवा राजन्प्रत्युद्यास्यन्ति संयुगे । समाह्वानेन तांश्चापि पाण्डुपुत्रा अकल्पयन् ।।"},
{"c": "5.56", "n": "25", "i": 23709, "v": "एवमेषामनीकानि प्रविभक्तानि भागशः । यत्ते कार्यं सपुत्रस्य क्रियतां तदकालिकम् ।।"},
{"c": "5.56", "t": "धृतराष्ट्र उवाच ।"},
{"c": "5.56", "n": "26", "i": 23710, "v": "न सन्ति सर्वे पुत्रा मे मूढा दुर्द्यूतदेविनः । येषां युद्धं बलवता भीमेन रणमूर्धनि ।।"},
{"c": "5.56", "n": "27", "i": 23711, "v": "राजानः पार्थिवाः सर्वे प्रोक्षिताः कालधर्मणा । गाण्डीवाग्निं प्रवेक्ष्यन्ति पतङ्गा इव पावकम् ।।"},
{"c": "5.56", "n": "28", "i": 23712, "v": "विद्रुतां वाहिनीं मन्ये कृतवैरैर्महात्मभिः । तां रणे केऽनुयास्यन्ति प्रभग्नां पाण्डवैर्युधि ।।"},
{"c": "5.56", "n": "29", "i": 23713, "v": "सर्वे ह्यतिरथाः शूराः कीर्तिमन्तः प्रतापिनः । सूर्यपावकयोस्तुल्यास्तेजसा समितिंजयाः ।।"},
{"c": "5.56", "n": "30", "i": 23714, "v": "येषां युधिष्ठिरो नेता गोप्ता च मधुसूदनः । योधौ च पाण्डवौ वीरौ सव्यसाचिवृकोदरौ ।।"},
{"c": "5.56", "n": "31", "i": 23715, "v": "नकुलः सहदेवश्च धृष्टद्युम्नश्च पार्षतः । सात्यकिर्द्रुपदश्चैव धृष्टद्युम्नस्य चात्मजः ।।"},
{"c": "5.56", "n": "32", "i": 23716, "v": "उत्तमौजाश्च पाञ्चाल्यो युधामन्युश्च दुर्जयः । शिखण्डी क्षत्रदेवश्च तथा वैराटिरुत्तरः ।।"},
{"c": "5.56", "n": "33", "i": 23717, "v": "काशयश्चेदयश्चैव मत्स्याः सर्वे च सृञ्जयाः । विराटपुत्रो बभ्रुश्च पाञ्चालाश्च प्रभद्रकाः ।।"},
{"c": "5.56", "n": "34", "i": 23718, "v": "येषामिन्द्रोऽप्यकामानां न हरेत्पृथिवीमिमाम् । वीराणां रणधीराणां ये भिन्द्युः पर्वतानपि ।।"},
{"c": "5.56", "n": "35", "i": 23719, "v": "तान्सर्वान्गुणसंपन्नानमनुष्यप्रतापिनः । क्रोशतो मम दुष्पुत्रो योद्धुमिच्छति संजय ।।"},
{"c": "5.56", "t": "दुर्योधन उवाच ।"},
{"c": "5.56", "n": "36", "i": 23720, "v": "उभौ स्व एकजातीयौ तथोभौ भूमिगोचरौ । अथ कस्मात्पाण्डवानामेकतो मन्यसे जयम् ।।"},
{"c": "5.56", "n": "37", "i": 23721, "v": "पितामहं च द्रोणं च कृपं कर्णं च दुर्जयम् । जयद्रथं सोमदत्तमश्वत्थामानमेव च ।।"},
{"c": "5.56", "n": "38", "i": 23722, "v": "सुचेतसो महेष्वासानिन्द्रोऽपि सहितोऽमरैः । अशक्तः समरे जेतुं किं पुनस्तात पाण्डवाः ।।"},
{"c": "5.56", "n": "39", "i": 23723, "v": "सर्वा च पृथिवी सृष्टा मदर्थे तात पाण्डवान् । आर्यान्धृतिमतः शूरानग्निकल्पान्प्रबाधितुम् ।।"},
{"c": "5.56", "n": "40", "i": 23724, "v": "न मामकान्पाण्डवास्ते समर्थाः प्रतिवीक्षितुम् । पराक्रान्तो ह्यहं पाण्डून्सपुत्रान्योद्धुमाहवे ।।"},
{"c": "5.56", "n": "41", "i": 23725, "v": "मत्प्रियं पार्थिवाः सर्वे ये चिकीर्षन्ति भारत । ते तानावारयिष्यन्ति ऐणेयानिव तन्तुना ।।"},
{"c": "5.56", "n": "42", "i": 23726, "v": "महता रथवंशेन शरजालैश्च मामकैः । अभिद्रुता भविष्यन्ति पाञ्चालाः पाण्डवैः सह ।।"},
{"c": "5.56", "t": "धृतराष्ट्र उवाच ।"},
{"c": "5.56", "n": "43", "i": 23727, "v": "उन्मत्त इव मे पुत्रो विलपत्येष संजय । न हि शक्तो युधा जेतुं धर्मराजं युधिष्ठिरम् ।।"},
{"c": "5.56", "n": "44", "i": 23728, "v": "जानाति हि सदा भीष्मः पाण्डवानां यशस्विनाम् । बलवत्तां सपुत्राणां धर्मज्ञानां महात्मनाम् ।।"},
{"c": "5.56", "n": "45", "i": 23729, "v": "यतो नारोचयमहं विग्रहं तैर्महात्मभिः । किं तु संजय मे ब्रूहि पुनस्तेषां विचेष्टितम् ।।"},
{"c": "5.56", "n": "46", "i": 23730, "v": "कस्तांस्तरस्विनो भूयः संदीपयति पाण्डवान् । अर्चिष्मतो महेष्वासान्हविषा पावकानिव ।।"},
{"c": "5.56", "t": "संजय उवाच ।"},
{"c": "5.56", "n": "47", "i": 23731, "v": "धृष्टद्युम्नः सदैवैतान्संदीपयति भारत । युध्यध्वमिति मा भैष्ट युद्धाद्भरतसत्तमाः ।।"},
{"c": "5.56", "n": "48", "i": 23732, "v": "ये केचित्पार्थिवास्तत्र धार्तराष्ट्रेण संवृताः । युद्धे समागमिष्यन्ति तुमुले कवचह्रदे ।।"},
{"c": "5.56", "n": "49", "i": 23733, "v": "तान्सर्वानाहवे क्रुद्धान्सानुबन्धान्समागतान् । अहमेकः समादास्ये तिमिर्मत्स्यानिवौदकान् ।।"},
{"c": "5.56", "n": "50", "i": 23734, "v": "भीष्मं द्रोणं कृपं कर्णं द्रौणिं शल्यं सुयोधनम् । एतांश्चापि निरोत्स्यामि वेलेव मकरालयम् ।।"},
{"c": "5.56", "n": "51", "i": 23735, "v": "तथा ब्रुवाणं धर्मात्मा प्राह राजा युधिष्ठिरः । तव धैर्यं च वीर्यं च पाञ्चालाः पाण्डवैः सह । सर्वे समधिरूढाः स्म संग्रामान्नः समुद्धर ।।"},
{"c": "5.56", "n": "52", "i": 23736, "v": "जानामि त्वां महाबाहो क्षत्रधर्मे व्यवस्थितम् । समर्थमेकं पर्याप्तं कौरवाणां युयुत्सताम् । भवता यद्विधातव्यं तन्नः श्रेयः परंतप ।।"},
{"c": "5.56", "n": "53", "i": 23737, "v": "संग्रामादपयातानां भग्नानां शरणैषिणाम् । पौरुषं दर्शयञ्शूरो यस्तिष्ठेदग्रतः पुमान् । क्रीणीयात्तं सहस्रेण नीतिमन्नाम तत्पदम् ।।"},
{"c": "5.56", "n": "54", "i": 23738, "v": "स त्वं शूरश्च वीरश्च विक्रान्तश्च नरर्षभ । भयार्तानां परित्राता संयुगेषु न संशयः ।।"},
{"c": "5.56", "n": "55", "i": 23739, "v": "एवं ब्रुवति कौन्तेये धर्मात्मनि युधिष्ठिरे । धृष्टद्युम्न उवाचेदं मां वचो गतसाध्वसः ।।"},
{"c": "5.56", "n": "56", "i": 23740, "v": "सर्वाञ्जनपदान्सूत योधा दुर्योधनस्य ये । सबाह्लीकान्कुरून्ब्रूयाः प्रातिपेयाञ्शरद्वतः ।।"},
{"c": "5.56", "n": "57", "i": 23741, "v": "सूतपुत्रं तथा द्रोणं सहपुत्रं जयद्रथम् । दुःशासनं विकर्णं च तथा दुर्योधनं नृपम् ।।"},
{"c": "5.56", "n": "58", "i": 23742, "v": "भीष्मं चैव ब्रूहि गत्वा त्वमाशु; युधिष्ठिरं साधुनैवाभ्युपेत । मा वो वधीदर्जुनो देवगुप्तः; क्षिप्रं याचध्वं पाण्डवं लोकवीरम् ।।"},
{"c": "5.56", "n": "59", "i": 23743, "v": "नैतादृशो हि योधोऽस्ति पृथिव्यामिह कश्चन । यथाविधः सव्यसाची पाण्डवः शस्त्रवित्तमः ।।"},
{"c": "5.56", "n": "60", "i": 23744, "v": "देवैर्हि संभृतो दिव्यो रथो गाण्डीवधन्वनः । न स जेयो मनुष्येण मा स्म कृध्वं मनो युधि ।।"},
{"c": "5.57", "t": "धृतराष्ट्र उवाच ।"},
{"c": "5.57", "n": "1", "i": 23745, "v": "क्षत्रतेजा ब्रह्मचारी कौमारादपि पाण्डवः । तेन संयुगमेष्यन्ति मन्दा विलपतो मम ।।"},
{"c": "5.57", "n": "2", "i": 23746, "v": "दुर्योधन निवर्तस्व युद्धाद्भरतसत्तम । न हि युद्धं प्रशंसन्ति सर्वावस्थमरिंदम ।।"},
{"c": "5.57", "n": "3", "i": 23747, "v": "अलमर्धं पृथिव्यास्ते सहामात्यस्य जीवितुम् । प्रयच्छ पाण्डुपुत्राणां यथोचितमरिंदम ।।"},
{"c": "5.57", "n": "4", "i": 23748, "v": "एतद्धि कुरवः सर्वे मन्यन्ते धर्मसंहितम् । यत्त्वं प्रशान्तिमिच्छेथाः पाण्डुपुत्रैर्महात्मभिः ।।"},
{"c": "5.57", "n": "5", "i": 23749, "v": "अङ्गेमां समवेक्षस्व पुत्र स्वामेव वाहिनीम् । जात एव तव स्रावस्त्वं तु मोहान्न बुध्यसे ।।"},
{"c": "5.57", "n": "6", "i": 23750, "v": "न ह्यहं युद्धमिच्छामि नैतदिच्छति बाह्लिकः । न च भीष्मो न च द्रोणो नाश्वत्थामा न संजयः ।।"},
{"c": "5.57", "n": "7", "i": 23751, "v": "न सोमदत्तो न शल्यो न कृपो युद्धमिच्छति । सत्यव्रतः पुरुमित्रो जयो भूरिश्रवास्तथा ।।"},
{"c": "5.57", "n": "8", "i": 23752, "v": "येषु संप्रतितिष्ठेयुः कुरवः पीडिताः परैः । ते युद्धं नाभिनन्दन्ति तत्तुभ्यं तात रोचताम् ।।"},
{"c": "5.57", "n": "9", "i": 23753, "v": "न त्वं करोषि कामेन कर्णः कारयिता तव । दुःशासनश्च पापात्मा शकुनिश्चापि सौबलः ।।"},
{"c": "5.57", "t": "दुर्योधन उवाच ।"},
{"c": "5.57", "n": "10", "i": 23754, "v": "नाहं भवति न द्रोणे नाश्वत्थाम्नि न संजये । न विकर्णे न काम्बोजे न कृपे न च बाह्लिके ।।"},
{"c": "5.57", "n": "11", "i": 23755, "v": "सत्यव्रते पुरुमित्रे भूरिश्रवसि वा पुनः । अन्येषु वा तावकेषु भारं कृत्वा समाह्वये ।।"},
{"c": "5.57", "n": "12", "i": 23756, "v": "अहं च तात कर्णश्च रणयज्ञं वितत्य वै । युधिष्ठिरं पशुं कृत्वा दीक्षितौ भरतर्षभ ।।"},
{"c": "5.57", "n": "13", "i": 23757, "v": "रथो वेदी स्रुवः खड्गो गदा स्रुक्कवचं सदः । चातुर्होत्रं च धुर्या मे शरा दर्भा हविर्यशः ।।"},
{"c": "5.57", "n": "14", "i": 23758, "v": "आत्मयज्ञेन नृपते इष्ट्वा वैवस्वतं रणे । विजित्य स्वयमेष्यावो हतामित्रौ श्रिया वृतौ ।।"},
{"c": "5.57", "n": "15", "i": 23759, "v": "अहं च तात कर्णश्च भ्राता दुःशासनश्च मे । एते वयं हनिष्यामः पाण्डवान्समरे त्रयः ।।"},
{"c": "5.57", "n": "16", "i": 23760, "v": "अहं हि पाण्डवान्हत्वा प्रशास्ता पृथिवीमिमाम् । मां वा हत्वा पाण्डुपुत्रा भोक्तारः पृथिवीमिमाम् ।।"},
{"c": "5.57", "n": "17", "i": 23761, "v": "त्यक्तं मे जीवितं राजन्धनं राज्यं च पार्थिव । न जातु पाण्डवैः सार्धं वसेयमहमच्युत ।।"},
{"c": "5.57", "n": "18", "i": 23762, "v": "यावद्धि सूच्यास्तीक्ष्णाया विध्येदग्रेण मारिष । तावदप्यपरित्याज्यं भूमेर्नः पाण्डवान्प्रति ।।"},
{"c": "5.57", "t": "धृतराष्ट्र उवाच ।"},
{"c": "5.57", "n": "19", "i": 23763, "v": "सर्वान्वस्तात शोचामि त्यक्तो दुर्योधनो मया । ये मन्दमनुयास्यध्वं यान्तं वैवस्वतक्षयम् ।।"},
{"c": "5.57", "n": "20", "i": 23764, "v": "रुरूणामिव यूथेषु व्याघ्राः प्रहरतां वराः । वरान्वरान्हनिष्यन्ति समेता युधि पाण्डवाः ।।"},
{"c": "5.57", "n": "21", "i": 23765, "v": "प्रतीपमिव मे भाति युयुधानेन भारती । व्यस्ता सीमन्तिनी त्रस्ता प्रमृष्टा दीर्घबाहुना ।।"},
{"c": "5.57", "n": "22", "i": 23766, "v": "संपूर्णं पूरयन्भूयो बलं पार्थस्य माधवः । शैनेयः समरे स्थाता बीजवत्प्रवपञ्शरान् ।।"},
{"c": "5.57", "n": "23", "i": 23767, "v": "सेनामुखे प्रयुद्धानां भीमसेनो भविष्यति । तं सर्वे संश्रयिष्यन्ति प्राकारमकुतोभयम् ।।"},
{"c": "5.57", "n": "24", "i": 23768, "v": "यदा द्रक्ष्यसि भीमेन कुञ्जरान्विनिपातितान् । विशीर्णदन्तान्गिर्याभान्भिन्नकुम्भान्सशोणितान् ।।"},
{"c": "5.57", "n": "25", "i": 23769, "v": "तानभिप्रेक्ष्य संग्रामे विशीर्णानिव पर्वतान् । भीतो भीमस्य संस्पर्शात्स्मर्तासि वचनस्य मे ।।"},
{"c": "5.57", "n": "26", "i": 23770, "v": "निर्दग्धं भीमसेनेन सैन्यं हतरथद्विपम् । गतिमग्नेरिव प्रेक्ष्य स्मर्तासि वचनस्य मे ।।"},
{"c": "5.57", "n": "27", "i": 23771, "v": "महद्वो भयमागामि न चेच्छाम्यथ पाण्डवैः । गदया भीमसेनेन हताः शममुपैष्यथ ।।"},
{"c": "5.57", "n": "28", "i": 23772, "v": "महावनमिव छिन्नं यदा द्रक्ष्यसि पातितम् । बलं कुरूणां संग्रामे तदा स्मर्तासि मे वचः ।।"},
{"c": "5.57", "t": "वैशंपायन उवाच ।"},
{"c": "5.57", "n": "29", "i": 23773, "v": "एतावदुक्त्वा राजा तु स सर्वान्पृथिवीपतीन् । अनुभाष्य महाराज पुनः पप्रच्छ संजयम् ।।"},
{"c": "5.58", "t": "धृतराष्ट्र उवाच ।"},
{"c": "5.58", "n": "1", "i": 23774, "v": "यदब्रूतां महात्मानौ वासुदेवधनंजयौ । तन्मे ब्रूहि महाप्राज्ञ शुश्रूषे वचनं तव ।।"},
{"c": "5.58", "t": "संजय उवाच ।"},
{"c": "5.58", "n": "2", "i": 23775, "v": "शृणु राजन्यथा दृष्टौ मया कृष्णधनंजयौ । ऊचतुश्चापि यद्वीरौ तत्ते वक्ष्यामि भारत ।।"},
{"c": "5.58", "n": "3", "i": 23776, "v": "पादाङ्गुलीरभिप्रेक्षन्प्रयतोऽहं कृताञ्जलिः । शुद्धान्तं प्राविशं राजन्नाख्यातुं नरदेवयोः ।।"},
{"c": "5.58", "n": "4", "i": 23777, "v": "नैवाभिमन्युर्न यमौ तं देशमभियान्ति वै । यत्र कृष्णौ च कृष्णा च सत्यभामा च भामिनी ।।"},
{"c": "5.58", "n": "5", "i": 23778, "v": "उभौ मध्वासवक्षीबावुभौ चन्दनरूषितौ । स्रग्विणौ वरवस्त्रौ तौ दिव्याभरणभूषितौ ।।"},
{"c": "5.58", "n": "6", "i": 23779, "v": "नैकरत्नविचित्रं तु काञ्चनं महदासनम् । विविधास्तरणास्तीर्णं यत्रासातामरिंदमौ ।।"},
{"c": "5.58", "n": "7", "i": 23780, "v": "अर्जुनोत्सङ्गगौ पादौ केशवस्योपलक्षये । अर्जुनस्य च कृष्णायां सत्यायां च महात्मनः ।।"},
{"c": "5.58", "n": "8", "i": 23781, "v": "काञ्चनं पादपीठं तु पार्थो मे प्रादिशत्तदा । तदहं पाणिना स्पृष्ट्वा ततो भूमावुपाविशम् ।।"},
{"c": "5.58", "n": "9", "i": 23782, "v": "ऊर्ध्वरेखतलौ पादौ पार्थस्य शुभलक्षणौ । पादपीठादपहृतौ तत्रापश्यमहं शुभौ ।।"},
{"c": "5.58", "n": "10", "i": 23783, "v": "श्यामौ बृहन्तौ तरुणौ शालस्कन्धाविवोद्गतौ । एकासनगतौ दृष्ट्वा भयं मां महदाविशत् ।।"},
{"c": "5.58", "n": "11", "i": 23784, "v": "इन्द्रविष्णुसमावेतौ मन्दात्मा नावबुध्यते । संश्रयाद्द्रोणभीष्माभ्यां कर्णस्य च विकत्थनात् ।।"},
{"c": "5.58", "n": "12", "i": 23785, "v": "निदेशस्थाविमौ यस्य मानसस्तस्य सेत्स्यते । संकल्पो धर्मराजस्य निश्चयो मे तदाभवत् ।।"},
{"c": "5.58", "n": "13", "i": 23786, "v": "सत्कृतश्चान्नपानाभ्यामाच्छन्नो लब्धसत्क्रियः । अञ्जलिं मूर्ध्नि संधाय तौ संदेशमचोदयम् ।।"},
{"c": "5.58", "n": "14", "i": 23787, "v": "धनुर्बाणोचितेनैकपाणिना शुभलक्षणम् । पादमानमयन्पार्थः केशवं समचोदयत् ।।"},
{"c": "5.58", "n": "15", "i": 23788, "v": "इन्द्रकेतुरिवोत्थाय सर्वाभरणभूषितः । इन्द्रवीर्योपमः कृष्णः संविष्टो माभ्यभाषत ।।"},
{"c": "5.58", "n": "16", "i": 23789, "v": "वाचं स वदतां श्रेष्ठो ह्लादिनीं वचनक्षमाम् । त्रासनीं धार्तराष्ट्राणां मृदुपूर्वां सुदारुणाम् ।।"},
{"c": "5.58", "n": "17", "i": 23790, "v": "वाचं तां वचनार्हस्य शिक्षाक्षरसमन्विताम् । अश्रौषमहमिष्टार्थां पश्चाद्धृदयशोषिणीम् ।।"},
{"c": "5.58", "t": "वासुदेव उवाच ।"},
{"c": "5.58", "n": "18", "i": 23791, "v": "संजयेदं वचो ब्रूया धृतराष्ट्रं मनीषिणम् । शृण्वतः कुरुमुख्यस्य द्रोणस्यापि च शृण्वतः ।।"},
{"c": "5.58", "n": "19", "i": 23792, "v": "यजध्वं विपुलैर्यज्ञैर्विप्रेभ्यो दत्त दक्षिणाः । पुत्रैर्दारैश्च मोदध्वं महद्वो भयमागतम् ।।"},
{"c": "5.58", "n": "20", "i": 23793, "v": "अर्थांस्त्यजत पात्रेभ्यः सुतान्प्राप्नुत कामजान् । प्रियं प्रियेभ्यश्चरत राजा हि त्वरते जये ।।"},
{"c": "5.58", "n": "21", "i": 23794, "v": "ऋणमेतत्प्रवृद्धं मे हृदयान्नापसर्पति । यद्गोविन्देति चुक्रोश कृष्णा मां दूरवासिनम् ।।"},
{"c": "5.58", "n": "22", "i": 23795, "v": "तेजोमयं दुराधर्षं गाण्डीवं यस्य कार्मुकम् । मद्द्वितीयेन तेनेह वैरं वः सव्यसाचिना ।।"},
{"c": "5.58", "n": "23", "i": 23796, "v": "मद्द्वितीयं पुनः पार्थं कः प्रार्थयितुमिच्छति । यो न कालपरीतो वाप्यपि साक्षात्पुरंदरः ।।"},
{"c": "5.58", "n": "24", "i": 23797, "v": "बाहुभ्यामुद्वहेद्भूमिं दहेत्क्रुद्ध इमाः प्रजाः । पातयेत्त्रिदिवाद्देवान्योऽर्जुनं समरे जयेत् ।।"},
{"c": "5.58", "n": "25", "i": 23798, "v": "देवासुरमनुष्येषु यक्षगन्धर्वभोगिषु । न तं पश्याम्यहं युद्धे पाण्डवं योऽभ्ययाद्रणे ।।"},
{"c": "5.58", "n": "26", "i": 23799, "v": "यत्तद्विराटनगरे श्रूयते महदद्भुतम् । एकस्य च बहूनां च पर्याप्तं तन्निदर्शनम् ।।"},
{"c": "5.58", "n": "27", "i": 23800, "v": "एकेन पाण्डुपुत्रेण विराटनगरे यदा । भग्नाः पलायन्त दिशः पर्याप्तं तन्निदर्शनम् ।।"},
{"c": "5.58", "n": "28", "i": 23801, "v": "बलं वीर्यं च तेजश्च शीघ्रता लघुहस्तता । अविषादश्च धैर्यं च पार्थान्नान्यत्र विद्यते ।।"},
{"c": "5.58", "t": "संजय उवाच ।"},
{"c": "5.58", "n": "29", "i": 23802, "v": "इत्यब्रवीद्धृषीकेशः पार्थमुद्धर्षयन्गिरा । गर्जन्समयवर्षीव गगने पाकशासनः ।।"},
{"c": "5.58", "n": "30", "i": 23803, "v": "केशवस्य वचः श्रुत्वा किरीटी श्वेतवाहनः । अर्जुनस्तन्महद्वाक्यमब्रवील्लोमहर्षणम् ।।"},
{"c": "5.59", "t": "वैशंपायन उवाच ।"},
{"c": "5.59", "n": "1", "i": 23804, "v": "संजयस्य वचः श्रुत्वा प्रज्ञाचक्षुर्नरेश्वरः । ततः संख्यातुमारेभे तद्वचो गुणदोषतः ।।"},
{"c": "5.59", "n": "2", "i": 23805, "v": "प्रसंख्याय च सौक्ष्म्येण गुणदोषान्विचक्षणः । यथावन्मतितत्त्वेन जयकामः सुतान्प्रति ।।"},
{"c": "5.59", "n": "3", "i": 23806, "v": "बलाबले विनिश्चित्य याथातथ्येन बुद्धिमान् । शक्तिं संख्यातुमारेभे तदा वै मनुजाधिपः ।।"},
{"c": "5.59", "n": "4", "i": 23807, "v": "देवमानुषयोः शक्त्या तेजसा चैव पाण्डवान् । कुरूञ्शक्त्याल्पतरया दुर्योधनमथाब्रवीत् ।।"},
{"c": "5.59", "n": "5", "i": 23808, "v": "दुर्योधनेयं चिन्ता मे शश्वन्नाप्युपशाम्यति । सत्यं ह्येतदहं मन्ये प्रत्यक्षं नानुमानतः ।।"},
{"c": "5.59", "n": "6", "i": 23809, "v": "आत्मजेषु परं स्नेहं सर्वभूतानि कुर्वते । प्रियाणि चैषां कुर्वन्ति यथाशक्ति हितानि च ।।"},
{"c": "5.59", "n": "7", "i": 23810, "v": "एवमेवोपकर्तॄणां प्रायशो लक्षयामहे । इच्छन्ति बहुलं सन्तः प्रतिकर्तुं महत्प्रियम् ।।"},
{"c": "5.59", "n": "8", "i": 23811, "v": "अग्निः साचिव्यकर्ता स्यात्खाण्डवे तत्कृतं स्मरन् । अर्जुनस्यातिभीमेऽस्मिन्कुरुपाण्डुसमागमे ।।"},
{"c": "5.59", "n": "9", "i": 23812, "v": "जातगृध्याभिपन्नाश्च पाण्डवानामनेकशः । धर्मादयो भविष्यन्ति समाहूता दिवौकसः ।।"},
{"c": "5.59", "n": "10", "i": 23813, "v": "भीष्मद्रोणकृपादीनां भयादशनिसंमितम् । रिरक्षिषन्तः संरम्भं गमिष्यन्तीति मे मतिः ।।"},
{"c": "5.59", "n": "11", "i": 23814, "v": "ते देवसहिताः पार्था न शक्याः प्रतिवीक्षितुम् । मानुषेण नरव्याघ्रा वीर्यवन्तोऽस्त्रपारगाः ।।"},
{"c": "5.59", "n": "12", "i": 23815, "v": "दुरासदं यस्य दिव्यं गाण्डीवं धनुरुत्तमम् । वारुणौ चाक्षयौ दिव्यौ शरपूर्णौ महेषुधी ।।"},
{"c": "5.59", "n": "13", "i": 23816, "v": "वानरश्च ध्वजो दिव्यो निःसङ्गो धूमवद्गतिः । रथश्च चतुरन्तायां यस्य नास्ति समस्त्विषा ।।"},
{"c": "5.59", "n": "14", "i": 23817, "v": "महामेघनिभश्चापि निर्घोषः श्रूयते जनैः । महाशनिसमः शब्दः शात्रवाणां भयंकरः ।।"},
{"c": "5.59", "n": "15", "i": 23818, "v": "यं चातिमानुषं वीर्ये कृत्स्नो लोको व्यवस्यति । देवानामपि जेतारं यं विदुः पार्थिवा रणे ।।"},
{"c": "5.59", "n": "16", "i": 23819, "v": "शतानि पञ्च चैवेषूनुद्वपन्निव दृश्यते । निमेषान्तरमात्रेण मुञ्चन्दूरं च पातयन् ।।"},
{"c": "5.59", "n": "17", "i": 23820, "v": "यमाह भीष्मो द्रोणश्च कृपो द्रौणिस्तथैव च । मद्रराजस्तथा शल्यो मध्यस्था ये च मानवाः ।।"},
{"c": "5.59", "n": "18", "i": 23821, "v": "युद्धायावस्थितं पार्थं पार्थिवैरतिमानुषैः । अशक्यं रथशार्दूलं पराजेतुमरिंदमम् ।।"},
{"c": "5.59", "n": "19", "i": 23822, "v": "क्षिपत्येकेन वेगेन पञ्च बाणशतानि यः । सदृशं बाहुवीर्येण कार्तवीर्यस्य पाण्डवम् ।।"},
{"c": "5.59", "n": "20", "i": 23823, "v": "तमर्जुनं महेष्वासं महेन्द्रोपेन्द्ररक्षितम् । निघ्नन्तमिव पश्यामि विमर्देऽस्मिन्महामृधे ।।"},
{"c": "5.59", "n": "21", "i": 23824, "v": "इत्येवं चिन्तयन्कृत्स्नमहोरात्राणि भारत । अनिद्रो निःसुखश्चास्मि कुरूणां शमचिन्तया ।।"},
{"c": "5.59", "n": "22", "i": 23825, "v": "क्षयोदयोऽयं सुमहान्कुरूणां प्रत्युपस्थितः । अस्य चेत्कलहस्यान्तः शमादन्यो न विद्यते ।।"},
{"c": "5.59", "n": "23", "i": 23826, "v": "शमो मे रोचते नित्यं पार्थैस्तात न विग्रहः । कुरुभ्यो हि सदा मन्ये पाण्डवाञ्शक्तिमत्तरान् ।।"},
{"c": "5.60", "t": "वैशंपायन उवाच ।"},
{"c": "5.60", "n": "1", "i": 23827, "v": "पितुरेतद्वचः श्रुत्वा धार्तराष्ट्रोऽत्यमर्षणः । आधाय विपुलं क्रोधं पुनरेवेदमब्रवीत् ।।"},
{"c": "5.60", "n": "2", "i": 23828, "v": "अशक्या देवसचिवाः पार्थाः स्युरिति यद्भवान् । मन्यते तद्भयं व्येतु भवतो राजसत्तम ।।"},
{"c": "5.60", "n": "3", "i": 23829, "v": "अकामद्वेषसंयोगाद्द्रोहाल्लोभाच्च भारत । उपेक्षया च भावानां देवा देवत्वमाप्नुवन् ।।"},
{"c": "5.60", "n": "4", "i": 23830, "v": "इति द्वैपायनो व्यासो नारदश्च महातपाः । जामदग्न्यश्च रामो नः कथामकथयत्पुरा ।।"},
{"c": "5.60", "n": "5", "i": 23831, "v": "नैव मानुषवद्देवाः प्रवर्तन्ते कदाचन । कामाल्लोभादनुक्रोशाद्द्वेषाच्च भरतर्षभ ।।"},
{"c": "5.60", "n": "6", "i": 23832, "v": "यदि ह्यग्निश्च वायुश्च धर्म इन्द्रोऽश्विनावपि । कामयोगात्प्रवर्तेरन्न पार्था दुःखमाप्नुयुः ।।"},
{"c": "5.60", "n": "7", "i": 23833, "v": "तस्मान्न भवता चिन्ता कार्यैषा स्यात्कदाचन । दैवेष्वपेक्षका ह्येते शश्वद्भावेषु भारत ।।"},
{"c": "5.60", "n": "8", "i": 23834, "v": "अथ चेत्कामसंयोगाद्द्वेषाल्लोभाच्च लक्ष्यते । देवेषु देवप्रामाण्यं नैव तद्विक्रमिष्यति ।।"},
{"c": "5.60", "n": "9", "i": 23835, "v": "मयाभिमन्त्रितः शश्वज्जातवेदाः प्रशंसति । दिधक्षुः सकलाँल्लोकान्परिक्षिप्य समन्ततः ।।"},
{"c": "5.60", "n": "10", "i": 23836, "v": "यद्वा परमकं तेजो येन युक्ता दिवौकसः । ममाप्यनुपमं भूयो देवेभ्यो विद्धि भारत ।।"},
{"c": "5.60", "n": "11", "i": 23837, "v": "प्रदीर्यमाणां वसुधां गिरीणां शिखराणि च । लोकस्य पश्यतो राजन्स्थापयाम्यभिमन्त्रणात् ।।"},
{"c": "5.60", "n": "12", "i": 23838, "v": "चेतनाचेतनस्यास्य जङ्गमस्थावरस्य च । विनाशाय समुत्पन्नं महाघोरं महास्वनम् ।।"},
{"c": "5.60", "n": "13", "i": 23839, "v": "अश्मवर्षं च वायुं च शमयामीह नित्यशः । जगतः पश्यतोऽभीक्ष्णं भूतानामनुकम्पया ।।"},
{"c": "5.60", "n": "14", "i": 23840, "v": "स्तम्भितास्वप्सु गच्छन्ति मया रथपदातयः । देवासुराणां भावानामहमेकः प्रवर्तिता ।।"},
{"c": "5.60", "n": "15", "i": 23841, "v": "अक्षौहिणीभिर्यान्देशान्यामि कार्येण केनचित् । तत्रापो मे प्रवर्तन्ते यत्र यत्राभिकामये ।।"},
{"c": "5.60", "n": "16", "i": 23842, "v": "भयानि विषये राजन्व्यालादीनि न सन्ति मे । मत्तः सुप्तानि भूतानि न हिंसन्ति भयंकराः ।।"},
{"c": "5.60", "n": "17", "i": 23843, "v": "निकामवर्षी पर्जन्यो राजन्विषयवासिनाम् । धर्मिष्ठाश्च प्रजाः सर्वा ईतयश्च न सन्ति मे ।।"},
{"c": "5.60", "n": "18", "i": 23844, "v": "अश्विनावथ वाय्वग्नी मरुद्भिः सह वृत्रहा । धर्मश्चैव मया द्विष्टान्नोत्सहन्तेऽभिरक्षितुम् ।।"},
{"c": "5.60", "n": "19", "i": 23845, "v": "यदि ह्येते समर्थाः स्युर्मद्द्विषस्त्रातुमोजसा । न स्म त्रयोदश समाः पार्था दुःखमवाप्नुयुः ।।"},
{"c": "5.60", "n": "20", "i": 23846, "v": "नैव देवा न गन्धर्वा नासुरा न च राक्षसाः । शक्तास्त्रातुं मया द्विष्टं सत्यमेतद्ब्रवीमि ते ।।"},
{"c": "5.60", "n": "21", "i": 23847, "v": "यदभिध्याम्यहं शश्वच्छुभं वा यदि वाशुभम् । नैतद्विपन्नपूर्वं मे मित्रेष्वरिषु चोभयोः ।।"},
{"c": "5.60", "n": "22", "i": 23848, "v": "भविष्यतीदमिति वा यद्ब्रवीमि परंतप । नान्यथा भूतपूर्वं तत्सत्यवागिति मां विदुः ।।"},
{"c": "5.60", "n": "23", "i": 23849, "v": "लोकसाक्षिकमेतन्मे माहात्म्यं दिक्षु विश्रुतम् । आश्वासनार्थं भवतः प्रोक्तं न श्लाघया नृप ।।"},
{"c": "5.60", "n": "24", "i": 23850, "v": "न ह्यहं श्लाघनो राजन्भूतपूर्वः कदाचन । असदाचरितं ह्येतद्यदात्मानं प्रशंसति ।।"},
{"c": "5.60", "n": "25", "i": 23851, "v": "पाण्डवांश्चैव मत्स्यांश्च पाञ्चालान्केकयैः सह । सात्यकिं वासुदेवं च श्रोतासि विजितान्मया ।।"},
{"c": "5.60", "n": "26", "i": 23852, "v": "सरितः सागरं प्राप्य यथा नश्यन्ति सर्वशः । तथैव ते विनङ्क्ष्यन्ति मामासाद्य सहान्वयाः ।।"},
{"c": "5.60", "n": "27", "i": 23853, "v": "परा बुद्धिः परं तेजो वीर्यं च परमं मयि । परा विद्या परो योगो मम तेभ्यो विशिष्यते ।।"},
{"c": "5.60", "n": "28", "i": 23854, "v": "पितामहश्च द्रोणश्च कृपः शल्यः शलस्तथा । अस्त्रेषु यत्प्रजानन्ति सर्वं तन्मयि विद्यते ।।"},
{"c": "5.60", "n": "29", "i": 23855, "v": "इत्युक्त्वा संजयं भूयः पर्यपृच्छत भारत । ज्ञात्वा युयुत्सुः कार्याणि प्राप्तकालमरिंदम ।।"},
{"c": "5.61", "t": "वैशंपायन उवाच ।"},
{"c": "5.61", "n": "1", "i": 23856, "v": "तथा तु पृच्छन्तमतीव पार्था;न्वैचित्रवीर्यं तमचिन्तयित्वा । उवाच कर्णो धृतराष्ट्रपुत्रं; प्रहर्षयन्संसदि कौरवाणाम् ।।"},
{"c": "5.61", "n": "2", "i": 23857, "v": "मिथ्या प्रतिज्ञाय मया यदस्त्रं; रामाद्धृतं ब्रह्मपुरं पुरस्तात् । विज्ञाय तेनास्मि तदैवमुक्त;स्तवान्तकालेऽप्रतिभास्यतीति ।।"},
{"c": "5.61", "n": "3", "i": 23858, "v": "महापराधे ह्यपि संनतेन; महर्षिणाहं गुरुणा च शप्तः । शक्तः प्रदग्धुं ह्यपि तिग्मतेजाः; ससागरामप्यवनिं महर्षिः ।।"},
{"c": "5.61", "n": "4", "i": 23859, "v": "प्रसादितं ह्यस्य मया मनोऽभू;च्छुश्रूषया स्वेन च पौरुषेण । ततस्तदस्त्रं मम सावशेषं; तस्मात्समर्थोऽस्मि ममैष भारः ।।"},
{"c": "5.61", "n": "5", "i": 23860, "v": "निमेषमात्रं तमृषिप्रसाद;मवाप्य पाञ्चालकरूषमत्स्यान् । निहत्य पार्थांश्च सपुत्रपौत्राँ;ल्लोकानहं शस्त्रजितान्प्रपत्स्ये ।।"},
{"c": "5.61", "n": "6", "i": 23861, "v": "पितामहस्तिष्ठतु ते समीपे; द्रोणश्च सर्वे च नरेन्द्रमुख्याः । यथाप्रधानेन बलेन यात्वा; पार्थान्हनिष्यामि ममैष भारः ।।"},
{"c": "5.61", "n": "7", "i": 23862, "v": "एवं ब्रुवाणं तमुवाच भीष्मः; किं कत्थसे कालपरीतबुद्धे । न कर्ण जानासि यथा प्रधाने; हते हताः स्युर्धृतराष्ट्रपुत्राः ।।"},
{"c": "5.61", "n": "8", "i": 23863, "v": "यत्खाण्डवं दाहयता कृतं हि; कृष्णद्वितीयेन धनंजयेन । श्रुत्वैव तत्कर्म नियन्तुमात्मा; शक्यस्त्वया वै सह बान्धवेन ।।"},
{"c": "5.61", "n": "9", "i": 23864, "v": "यां चापि शक्तिं त्रिदशाधिपस्ते; ददौ महात्मा भगवान्महेन्द्रः । भस्मीकृतां तां पतितां विशीर्णां; चक्राहतां द्रक्ष्यसि केशवेन ।।"},
{"c": "5.61", "n": "10", "i": 23865, "v": "यस्ते शरः सर्पमुखो विभाति; सदाग्र्यमाल्यैर्महितः प्रयत्नात् । स पाण्डुपुत्राभिहतः शरौघैः; सह त्वया यास्यति कर्ण नाशम् ।।"},
{"c": "5.61", "n": "11", "i": 23866, "v": "बाणस्य भौमस्य च कर्ण हन्ता; किरीटिनं रक्षति वासुदेवः । यस्त्वादृशानां च गरीयसां च; हन्ता रिपूणां तुमुले प्रगाढे ।।"},
{"c": "5.61", "t": "कर्ण उवाच ।"},
{"c": "5.61", "n": "12", "i": 23867, "v": "असंशयं वृष्णिपतिर्यथोक्त;स्तथा च भूयश्च ततो महात्मा । अहं यदुक्तः परुषं तु किंचि;त्पितामहस्तस्य फलं शृणोतु ।।"},
{"c": "5.61", "n": "13", "i": 23868, "v": "न्यस्यामि शस्त्राणि न जातु संख्ये; पितामहो द्रक्ष्यति मां सभायाम् । त्वयि प्रशान्ते तु मम प्रभावं; द्रक्ष्यन्ति सर्वे भुवि भूमिपालाः ।।"},
{"c": "5.61", "t": "वैशंपायन उवाच ।"},
{"c": "5.61", "n": "14", "i": 23869, "v": "इत्येवमुक्त्वा स महाधनुष्मा;न्हित्वा सभां स्वं भवनं जगाम । भीष्मस्तु दुर्योधनमेव राज;न्मध्ये कुरूणां प्रहसन्नुवाच ।।"},
{"c": "5.61", "n": "15", "i": 23870, "v": "सत्यप्रतिज्ञः किल सूतपुत्र;स्तथा स भारं विषहेत कस्मात् । व्यूहं प्रतिव्यूह्य शिरांसि भित्त्वा; लोकक्षयं पश्यत भीमसेनात् ।।"},
{"c": "5.61", "n": "16", "i": 23871, "v": "आवन्त्यकालिङ्गजयद्रथेषु; वेदिध्वजे तिष्ठति बाह्लिके च । अहं हनिष्यामि सदा परेषां; सहस्रशश्चायुतशश्च योधान् ।।"},
{"c": "5.61", "n": "17", "i": 23872, "v": "यदैव रामे भगवत्यनिन्द्ये; ब्रह्म ब्रुवाणः कृतवांस्तदस्त्रम् । तदैव धर्मश्च तपश्च नष्टं; वैकर्तनस्याधमपूरुषस्य ।।"},
{"c": "5.61", "n": "18", "i": 23873, "v": "अथोक्तवाक्ये नृपतौ तु भीष्मे; निक्षिप्य शस्त्राणि गते च कर्णे । वैचित्रवीर्यस्य सुतोऽल्पबुद्धि;र्दुर्योधनः शांतनवं बभाषे ।।"},
{"c": "5.62", "t": "दुर्योधन उवाच ।"},
{"c": "5.62", "n": "1", "i": 23874, "v": "सदृशानां मनुष्येषु सर्वेषां तुल्यजन्मनाम् । कथमेकान्ततस्तेषां पार्थानां मन्यसे जयम् ।।"},
{"c": "5.62", "n": "2", "i": 23875, "v": "सर्वे स्म समजातीयाः सर्वे मानुषयोनयः । पितामह विजानीषे पार्थेषु विजयं कथम् ।।"},
{"c": "5.62", "n": "3", "i": 23876, "v": "नाहं भवति न द्रोणे न कृपे न च बाह्लिके । अन्येषु च नरेन्द्रेषु पराक्रम्य समारभे ।।"},
{"c": "5.62", "n": "4", "i": 23877, "v": "अहं वैकर्तनः कर्णो भ्राता दुःशासनश्च मे । पाण्डवान्समरे पञ्च हनिष्यामः शितैः शरैः ।।"},
{"c": "5.62", "n": "5", "i": 23878, "v": "ततो राजन्महायज्ञैर्विविधैर्भूरिदक्षिणैः । ब्राह्मणांस्तर्पयिष्यामि गोभिरश्वैर्धनेन च ।।"},
{"c": "5.62", "t": "विदुर उवाच ।"},
{"c": "5.62", "n": "6", "i": 23879, "v": "शकुनीनामिहार्थाय पाशं भूमावयोजयत् । कश्चिच्छाकुनिकस्तात पूर्वेषामिति शुश्रुम ।।"},
{"c": "5.62", "n": "7", "i": 23880, "v": "तस्मिन्द्वौ शकुनौ बद्धौ युगपत्समपौरुषौ । तावुपादाय तं पाशं जग्मतुः खचरावुभौ ।।"},
{"c": "5.62", "n": "8", "i": 23881, "v": "तौ विहायसमाक्रान्तौ दृष्ट्वा शाकुनिकस्तदा । अन्वधावदनिर्विण्णो येन येन स्म गच्छतः ।।"},
{"c": "5.62", "n": "9", "i": 23882, "v": "तथा तमनुधावन्तं मृगयुं शकुनार्थिनम् । आश्रमस्थो मुनिः कश्चिद्ददर्शाथ कृताह्निकः ।।"},
{"c": "5.62", "n": "10", "i": 23883, "v": "तावन्तरिक्षगौ शीघ्रमनुयान्तं महीचरम् । श्लोकेनानेन कौरव्य पप्रच्छ स मुनिस्तदा ।।"},
{"c": "5.62", "n": "11", "i": 23884, "v": "विचित्रमिदमाश्चर्यं मृगहन्प्रतिभाति मे । प्लवमानौ हि खचरौ पदातिरनुधावसि ।।"},
{"c": "5.62", "t": "शाकुनिक उवाच ।"},
{"c": "5.62", "n": "12", "i": 23885, "v": "पाशमेकमुभावेतौ सहितौ हरतो मम । यत्र वै विवदिष्येते तत्र मे वशमेष्यतः ।।"},
{"c": "5.62", "t": "विदुर उवाच ।"},
{"c": "5.62", "n": "13", "i": 23886, "v": "तौ विवादमनुप्राप्तौ शकुनौ मृत्युसंधितौ । विगृह्य च सुदुर्बुद्धी पृथिव्यां संनिपेततुः ।।"},
{"c": "5.62", "n": "14", "i": 23887, "v": "तौ युध्यमानौ संरब्धौ मृत्युपाशवशानुगौ । उपसृत्यापरिज्ञातो जग्राह मृगयुस्तदा ।।"},
{"c": "5.62", "n": "15", "i": 23888, "v": "एवं ये ज्ञातयोऽर्थेषु मिथो गच्छन्ति विग्रहम् । तेऽमित्रवशमायान्ति शकुनाविव विग्रहात् ।।"},
{"c": "5.62", "n": "16", "i": 23889, "v": "संभोजनं संकथनं संप्रश्नोऽथ समागमः । एतानि ज्ञातिकार्याणि न विरोधः कदाचन ।।"},
{"c": "5.62", "n": "17", "i": 23890, "v": "यस्मिन्काले सुमनसः सर्वे वृद्धानुपासते । सिंहगुप्तमिवारण्यमप्रधृष्या भवन्ति ते ।।"},
{"c": "5.62", "n": "18", "i": 23891, "v": "येऽर्थं संततमासाद्य दीना इव समासते । श्रियं ते संप्रयच्छन्ति द्विषद्भ्यो भरतर्षभ ।।"},
{"c": "5.62", "n": "19", "i": 23892, "v": "धूमायन्ते व्यपेतानि ज्वलन्ति सहितानि च । धृतराष्ट्रोल्मुकानीव ज्ञातयो भरतर्षभ ।।"},
{"c": "5.62", "n": "20", "i": 23893, "v": "इदमन्यत्प्रवक्ष्यामि यथा दृष्टं गिरौ मया । श्रुत्वा तदपि कौरव्य यथा श्रेयस्तथा कुरु ।।"},
{"c": "5.62", "n": "21", "i": 23894, "v": "वयं किरातैः सहिता गच्छामो गिरिमुत्तरम् । ब्राह्मणैर्देवकल्पैश्च विद्याजम्भकवातिकैः ।।"},
{"c": "5.62", "n": "22", "i": 23895, "v": "कुञ्जभूतं गिरिं सर्वमभितो गन्धमादनम् । दीप्यमानौषधिगणं सिद्धगन्धर्वसेवितम् ।।"},
{"c": "5.62", "n": "23", "i": 23896, "v": "तत्र पश्यामहे सर्वे मधु पीतममाक्षिकम् । मरुप्रपाते विषमे निविष्टं कुम्भसंमितम् ।।"},
{"c": "5.62", "n": "24", "i": 23897, "v": "आशीविषै रक्ष्यमाणं कुबेरदयितं भृशम् । यत्प्राश्य पुरुषो मर्त्यो अमरत्वं निगच्छति ।।"},
{"c": "5.62", "n": "25", "i": 23898, "v": "अचक्षुर्लभते चक्षुर्वृद्धो भवति वै युवा । इति ते कथयन्ति स्म ब्राह्मणा जम्भसाधकाः ।।"},
{"c": "5.62", "n": "26", "i": 23899, "v": "ततः किरातास्तद्दृष्ट्वा प्रार्थयन्तो महीपते । विनेशुर्विषमे तस्मिन्ससर्पे गिरिगह्वरे ।।"},
{"c": "5.62", "n": "27", "i": 23900, "v": "तथैव तव पुत्रोऽयं पृथिवीमेक इच्छति । मधु पश्यति संमोहात्प्रपातं नानुपश्यति ।।"},
{"c": "5.62", "n": "28", "i": 23901, "v": "दुर्योधनो योद्धुमनाः समरे सव्यसाचिना । न च पश्यामि तेजोऽस्य विक्रमं वा तथाविधम् ।।"},
{"c": "5.62", "n": "29", "i": 23902, "v": "एकेन रथमास्थाय पृथिवी येन निर्जिता । प्रतीक्षमाणो यो वीरः क्षमते वीक्षितं तव ।।"},
{"c": "5.62", "n": "30", "i": 23903, "v": "द्रुपदो मत्स्यराजश्च संक्रुद्धश्च धनंजयः । न शेषयेयुः समरे वायुयुक्ता इवाग्नयः ।।"},
{"c": "5.62", "n": "31", "i": 23904, "v": "अङ्के कुरुष्व राजानं धृतराष्ट्र युधिष्ठिरम् । युध्यतोर्हि द्वयोर्युद्धे नैकान्तेन भवेज्जयः ।।"},
{"c": "5.63", "t": "धृतराष्ट्र उवाच ।"},
{"c": "5.63", "n": "1", "i": 23905, "v": "दुर्योधन विजानीहि यत्त्वां वक्ष्यामि पुत्रक । उत्पथं मन्यसे मार्गमनभिज्ञ इवाध्वगः ।।"},
{"c": "5.63", "n": "2", "i": 23906, "v": "पञ्चानां पाण्डुपुत्राणां यत्तेजः प्रमिमीषसि । पञ्चानामिव भूतानां महतां सुमहात्मनाम् ।।"},
{"c": "5.63", "n": "3", "i": 23907, "v": "युधिष्ठिरं हि कौन्तेयं परं धर्ममिहास्थितम् । परां गतिमसंप्रेक्ष्य न त्वं वेत्तुमिहार्हसि ।।"},
{"c": "5.63", "n": "4", "i": 23908, "v": "भीमसेनं च कौन्तेयं यस्य नास्ति समो बले । रणान्तकं तर्कयसे महावातमिव द्रुमः ।।"},
{"c": "5.63", "n": "5", "i": 23909, "v": "सर्वशस्त्रभृतां श्रेष्ठं मेरुं शिखरिणामिव । युधि गाण्डीवधन्वानं को नु युध्येत बुद्धिमान् ।।"},
{"c": "5.63", "n": "6", "i": 23910, "v": "धृष्टद्युम्नश्च पाञ्चाल्यः कमिवाद्य न शातयेत् । शत्रुमध्ये शरान्मुञ्चन्देवराडशनीमिव ।।"},
{"c": "5.63", "n": "7", "i": 23911, "v": "सात्यकिश्चापि दुर्धर्षः संमतोऽन्धकवृष्णिषु । ध्वंसयिष्यति ते सेनां पाण्डवेयहिते रतः ।।"},
{"c": "5.63", "n": "8", "i": 23912, "v": "यः पुनः प्रतिमानेन त्रीँल्लोकानतिरिच्यते । तं कृष्णं पुण्डरीकाक्षं को नु युध्येत बुद्धिमान् ।।"},
{"c": "5.63", "n": "9", "i": 23913, "v": "एकतो ह्यस्य दाराश्च ज्ञातयश्च सबान्धवाः । आत्मा च पृथिवी चेयमेकतश्च धनंजयः ।।"},
{"c": "5.63", "n": "10", "i": 23914, "v": "वासुदेवोऽपि दुर्धर्षो यतात्मा यत्र पाण्डवः । अविषह्यं पृथिव्यापि तद्बलं यत्र केशवः ।।"},
{"c": "5.63", "n": "11", "i": 23915, "v": "तिष्ठ तात सतां वाक्ये सुहृदामर्थवादिनाम् । वृद्धं शांतनवं भीष्मं तितिक्षस्व पितामहम् ।।"},
{"c": "5.63", "n": "12", "i": 23916, "v": "मां च ब्रुवाणं शुश्रूष कुरूणामर्थवादिनम् । द्रोणं कृपं विकर्णं च महाराजं च बाह्लिकम् ।।"},
{"c": "5.63", "n": "13", "i": 23917, "v": "एते ह्यपि यथैवाहं मन्तुमर्हसि तांस्तथा । सर्वे धर्मविदो ह्येते तुल्यस्नेहाश्च भारत ।।"},
{"c": "5.63", "n": "14", "i": 23918, "v": "यत्तद्विराटनगरे सह भ्रातृभिरग्रतः । उत्सृज्य गाः सुसंत्रस्तं बलं ते समशीर्यत ।।"},
{"c": "5.63", "n": "15", "i": 23919, "v": "यच्चैव तस्मिन्नगरे श्रूयते महदद्भुतम् । एकस्य च बहूनां च पर्याप्तं तन्निदर्शनम् ।।"},
{"c": "5.63", "n": "16", "i": 23920, "v": "अर्जुनस्तत्तथाकार्षीत्किं पुनः सर्व एव ते । सभ्रातॄनभिजानीहि वृत्त्या च प्रतिपादय ।।"},
{"c": "5.64", "t": "वैशंपायन उवाच ।"},
{"c": "5.64", "n": "1", "i": 23921, "v": "एवमुक्त्वा महाप्राज्ञो धृतराष्ट्रः सुयोधनम् । पुनरेव महाभागः संजयं पर्यपृच्छत ।।"},
{"c": "5.64", "n": "2", "i": 23922, "v": "ब्रूहि संजय यच्छेषं वासुदेवादनन्तरम् । यदर्जुन उवाच त्वां परं कौतूहलं हि मे ।।"},
{"c": "5.64", "t": "संजय उवाच ।"},
{"c": "5.64", "n": "3", "i": 23923, "v": "वासुदेववचः श्रुत्वा कुन्तीपुत्रो धनंजयः । उवाच काले दुर्धर्षो वासुदेवस्य शृण्वतः ।।"},
{"c": "5.64", "n": "4", "i": 23924, "v": "पितामहं शांतनवं धृतराष्ट्रं च संजय । द्रोणं कृपं च कर्णं च महाराजं च बाह्लिकम् ।।"},
{"c": "5.64", "n": "5", "i": 23925, "v": "द्रौणिं च सोमदत्तं च शकुनिं चापि सौबलम् । दुःशासनं शलं चैव पुरुमित्रं विविंशतिम् ।।"},
{"c": "5.64", "n": "6", "i": 23926, "v": "विकर्णं चित्रसेनं च जयत्सेनं च पार्थिवम् । विन्दानुविन्दावावन्त्यौ दुर्मुखं चापि कौरवम् ।।"},
{"c": "5.64", "n": "7", "i": 23927, "v": "सैन्धवं दुःसहं चैव भूरिश्रवसमेव च । भगदत्तं च राजानं जलसंधं च पार्थिवम् ।।"},
{"c": "5.64", "n": "8", "i": 23928, "v": "ये चाप्यन्ये पार्थिवास्तत्र योद्धुं; समागताः कौरवाणां प्रियार्थम् । मुमूर्षवः पाण्डवाग्नौ प्रदीप्ते; समानीता धार्तराष्ट्रेण सूत ।।"},
{"c": "5.64", "n": "9", "i": 23929, "v": "यथान्यायं कौशलं वन्दनं च; समागता मद्वचनेन वाच्याः । इदं ब्रूयाः संजय राजमध्ये; सुयोधनं पापकृतां प्रधानम् ।।"},
{"c": "5.64", "n": "10", "i": 23930, "v": "अमर्षणं दुर्मतिं राजपुत्रं; पापात्मानं धार्तराष्ट्रं सुलुब्धम् । सर्वं ममैतद्वचनं समग्रं; सहामात्यं संजय श्रावयेथाः ।।"},
{"c": "5.64", "n": "11", "i": 23931, "v": "एवं प्रतिष्ठाप्य धनंजयो मां; ततोऽर्थवद्धर्मवच्चापि वाक्यम् । प्रोवाचेदं वासुदेवं समीक्ष्य; पार्थो धीमाँल्लोहितान्तायताक्षः ।।"},
{"c": "5.64", "n": "12", "i": 23932, "v": "यथा श्रुतं ते वदतो महात्मनो; मधुप्रवीरस्य वचः समाहितम् । तथैव वाच्यं भवता हि मद्वचः; समागतेषु क्षितिपेषु सर्वशः ।।"},
{"c": "5.64", "n": "13", "i": 23933, "v": "शराग्निधूमे रथनेमिनादिते; धनुःस्रुवेणास्त्रबलापहारिणा । यथा न होमः क्रियते महामृधे; तथा समेत्य प्रयतध्वमादृताः ।।"},
{"c": "5.64", "n": "14", "i": 23934, "v": "न चेत्प्रयच्छध्वममित्रघातिनो; युधिष्ठिरस्यांशमभीप्सितं स्वकम् । नयामि वः स्वाश्वपदातिकुञ्जरा;न्दिशं पितॄणामशिवां शितैः शरैः ।।"},
{"c": "5.64", "n": "15", "i": 23935, "v": "ततोऽहमामन्त्र्य चतुर्भुजं हरिं; धनंजयं चैव नमस्य सत्वरः । जवेन संप्राप्त इहामरद्युते; तवान्तिकं प्रापयितुं वचो महत् ।।"},
{"c": "5.65", "t": "वैशंपायन उवाच ।"},
{"c": "5.65", "n": "1", "i": 23936, "v": "दुर्योधने धार्तराष्ट्रे तद्वचोऽप्रतिनन्दति । तूष्णींभूतेषु सर्वेषु समुत्तस्थुर्नरेश्वराः ।।"},
{"c": "5.65", "n": "2", "i": 23937, "v": "उत्थितेषु महाराज पृथिव्यां सर्वराजसु । रहिते संजयं राजा परिप्रष्टुं प्रचक्रमे ।।"},
{"c": "5.65", "n": "3", "i": 23938, "v": "आशंसमानो विजयं तेषां पुत्रवशानुगः । आत्मनश्च परेषां च पाण्डवानां च निश्चयम् ।।"},
{"c": "5.65", "t": "धृतराष्ट्र उवाच ।"},
{"c": "5.65", "n": "4", "i": 23939, "v": "गावल्गणे ब्रूहि नः सारफल्गु; स्वसेनायां यावदिहास्ति किंचित् । त्वं पाण्डवानां निपुणं वेत्थ सर्वं; किमेषां ज्यायः किमु तेषां कनीयः ।।"},
{"c": "5.65", "n": "5", "i": 23940, "v": "त्वमेतयोः सारवित्सर्वदर्शी; धर्मार्थयोर्निपुणो निश्चयज्ञः । स मे पृष्टः संजय ब्रूहि सर्वं; युध्यमानाः कतरेऽस्मिन्न सन्ति ।।"},
{"c": "5.65", "t": "संजय उवाच ।"},
{"c": "5.65", "n": "6", "i": 23941, "v": "न त्वां ब्रूयां रहिते जातु किंचि;दसूया हि त्वां प्रसहेत राजन् । आनयस्व पितरं संशितव्रतं; गांधारीं च महिषीमाजमीढ ।।"},
{"c": "5.65", "n": "7", "i": 23942, "v": "तौ तेऽसूयां विनयेतां नरेन्द्र; धर्मज्ञौ तौ निपुणौ निश्चयज्ञौ । तयोस्तु त्वां संनिधौ तद्वदेयं; कृत्स्नं मतं वासुदेवार्जुनाभ्याम् ।।"},
{"c": "5.65", "t": "वैशंपायन उवाच ।"},
{"c": "5.65", "n": "8", "i": 23943, "v": "ततस्तन्मतमाज्ञाय संजयस्यात्मजस्य च । अभ्युपेत्य महाप्राज्ञः कृष्णद्वैपायनोऽब्रवीत् ।।"},
{"c": "5.65", "n": "9", "i": 23944, "v": "संपृच्छते धृतराष्ट्राय संजय; आचक्ष्व सर्वं यावदेषोऽनुयुङ्क्ते । सर्वं यावद्वेत्थ तस्मिन्यथाव;द्याथातथ्यं वासुदेवेऽर्जुने च ।।"},
{"c": "5.66", "t": "संजय उवाच ।"},
{"c": "5.66", "n": "1", "i": 23945, "v": "अर्जुनो वासुदेवश्च धन्विनौ परमार्चितौ । कामादन्यत्र संभूतौ सर्वाभावाय संमितौ ।।"},
{"c": "5.66", "n": "2", "i": 23946, "v": "द्यामन्तरं समास्थाय यथायुक्तं मनस्विनः । चक्रं तद्वासुदेवस्य मायया वर्तते विभो ।।"},
{"c": "5.66", "n": "3", "i": 23947, "v": "सापह्नवं पाण्डवेषु पाण्डवानां सुसंमतम् । सारासारबलं ज्ञात्वा तत्समासेन मे शृणु ।।"},
{"c": "5.66", "n": "4", "i": 23948, "v": "नरकं शम्बरं चैव कंसं चैद्यं च माधवः । जितवान्घोरसंकाशान्क्रीडन्निव जनार्दनः ।।"},
{"c": "5.66", "n": "5", "i": 23949, "v": "पृथिवीं चान्तरिक्षं च द्यां चैव पुरुषोत्तमः । मनसैव विशिष्टात्मा नयत्यात्मवशं वशी ।।"},
{"c": "5.66", "n": "6", "i": 23950, "v": "भूयो भूयो हि यद्राजन्पृच्छसे पाण्डवान्प्रति । सारासारबलं ज्ञातुं तन्मे निगदतः शृणु ।।"},
{"c": "5.66", "n": "7", "i": 23951, "v": "एकतो वा जगत्कृत्स्नमेकतो वा जनार्दनः । सारतो जगतः कृत्स्नादतिरिक्तो जनार्दनः ।।"},
{"c": "5.66", "n": "8", "i": 23952, "v": "भस्म कुर्याज्जगदिदं मनसैव जनार्दनः । न तु कृत्स्नं जगच्छक्तं भस्म कर्तुं जनार्दनम् ।।"},
{"c": "5.66", "n": "9", "i": 23953, "v": "यतः सत्यं यतो धर्मो यतो ह्रीरार्जवं यतः । ततो भवति गोविन्दो यतः कृष्णस्ततो जयः ।।"},
{"c": "5.66", "n": "10", "i": 23954, "v": "पृथिवीं चान्तरिक्षं च दिवं च पुरुषोत्तमः । विचेष्टयति भूतात्मा क्रीडन्निव जनार्दनः ।।"},
{"c": "5.66", "n": "11", "i": 23955, "v": "स कृत्वा पाण्डवान्सत्रं लोकं संमोहयन्निव । अधर्मनिरतान्मूढान्दग्धुमिच्छति ते सुतान् ।।"},
{"c": "5.66", "n": "12", "i": 23956, "v": "कालचक्रं जगच्चक्रं युगचक्रं च केशवः । आत्मयोगेन भगवान्परिवर्तयतेऽनिशम् ।।"},
{"c": "5.66", "n": "13", "i": 23957, "v": "कालस्य च हि मृत्योश्च जङ्गमस्थावरस्य च । ईशते भगवानेकः सत्यमेतद्ब्रवीमि ते ।।"},
{"c": "5.66", "n": "14", "i": 23958, "v": "ईशन्नपि महायोगी सर्वस्य जगतो हरिः । कर्माण्यारभते कर्तुं कीनाश इव दुर्बलः ।।"},
{"c": "5.66", "n": "15", "i": 23959, "v": "तेन वञ्चयते लोकान्मायायोगेन केशवः । ये तमेव प्रपद्यन्ते न ते मुह्यन्ति मानवाः ।।"},
{"c": "5.67", "t": "धृतराष्ट्र उवाच ।"},
{"c": "5.67", "n": "1", "i": 23960, "v": "कथं त्वं माधवं वेत्थ सर्वलोकमहेश्वरम् । कथमेनं न वेदाहं तन्ममाचक्ष्व संजय ।।"},
{"c": "5.67", "t": "संजय उवाच ।"},
{"c": "5.67", "n": "2", "i": 23961, "v": "विद्या राजन्न ते विद्या मम विद्या न हीयते । विद्याहीनस्तमोध्वस्तो नाभिजानाति केशवम् ।।"},
{"c": "5.67", "n": "3", "i": 23962, "v": "विद्यया तात जानामि त्रियुगं मधुसूदनम् । कर्तारमकृतं देवं भूतानां प्रभवाप्ययम् ।।"},
{"c": "5.67", "t": "धृतराष्ट्र उवाच ।"},
{"c": "5.67", "n": "4", "i": 23963, "v": "गावल्गणेऽत्र का भक्तिर्या ते नित्या जनार्दने । यया त्वमभिजानासि त्रियुगं मधुसूदनम् ।।"},
{"c": "5.67", "t": "संजय उवाच ।"},
{"c": "5.67", "n": "5", "i": 23964, "v": "मायां न सेवे भद्रं ते न वृथाधर्ममाचरे । शुद्धभावं गतो भक्त्या शास्त्राद्वेद्मि जनार्दनम् ।।"},
{"c": "5.67", "t": "धृतराष्ट्र उवाच ।"},
{"c": "5.67", "n": "6", "i": 23965, "v": "दुर्योधन हृषीकेशं प्रपद्यस्व जनार्दनम् । आप्तो नः संजयस्तात शरणं गच्छ केशवम् ।।"},
{"c": "5.67", "t": "दुर्योधन उवाच ।"},
{"c": "5.67", "n": "7", "i": 23966, "v": "भगवान्देवकीपुत्रो लोकं चेन्निहनिष्यति । प्रवदन्नर्जुने सख्यं नाहं गच्छेऽद्य केशवम् ।।"},
{"c": "5.67", "t": "धृतराष्ट्र उवाच ।"},
{"c": "5.67", "n": "8", "i": 23967, "v": "अवाग्गान्धारि पुत्रस्ते गच्छत्येष सुदुर्मतिः । ईर्ष्युर्दुरात्मा मानी च श्रेयसां वचनातिगः ।।"},
{"c": "5.67", "t": "गान्धार्युवाच ।"},
{"c": "5.67", "n": "9", "i": 23968, "v": "ऐश्वर्यकाम दुष्टात्मन्वृद्धानां शासनातिग । ऐश्वर्यजीविते हित्वा पितरं मां च बालिश ।।"},
{"c": "5.67", "n": "10", "i": 23969, "v": "वर्धयन्दुर्हृदां प्रीतिं मां च शोकेन वर्धयन् । निहतो भीमसेनेन स्मर्तासि वचनं पितुः ।।"},
{"c": "5.67", "t": "व्यास उवाच ।"},
{"c": "5.67", "n": "11", "i": 23970, "v": "दयितोऽसि राजन्कृष्णस्य धृतराष्ट्र निबोध मे । यस्य ते संजयो दूतो यस्त्वां श्रेयसि योक्ष्यते ।।"},
{"c": "5.67", "n": "12", "i": 23971, "v": "जानात्येष हृषीकेशं पुराणं यच्च वै नवम् । शुश्रूषमाणमेकाग्रं मोक्ष्यते महतो भयात् ।।"},
{"c": "5.67", "n": "13", "i": 23972, "v": "वैचित्रवीर्य पुरुषाः क्रोधहर्षतमोवृताः । सिता बहुविधैः पाशैर्ये न तुष्टाः स्वकैर्धनैः ।।"},
{"c": "5.67", "n": "14", "i": 23973, "v": "यमस्य वशमायान्ति काममूढाः पुनः पुनः । अन्धनेत्रा यथैवान्धा नीयमानाः स्वकर्मभिः ।।"},
{"c": "5.67", "n": "15", "i": 23974, "v": "एष एकायनः पन्था येन यान्ति मनीषिणः । तं दृष्ट्वा मृत्युमत्येति महांस्तत्र न सज्जते ।।"},
{"c": "5.67", "t": "धृतराष्ट्र उवाच ।"},
{"c": "5.67", "n": "16", "i": 23975, "v": "अङ्ग संजय मे शंस पन्थानमकुतोभयम् । येन गत्वा हृषीकेशं प्राप्नुयां शान्तिमुत्तमाम् ।।"},
{"c": "5.67", "t": "संजय उवाच ।"},
{"c": "5.67", "n": "17", "i": 23976, "v": "नाकृतात्मा कृतात्मानं जातु विद्याज्जनार्दनम् । आत्मनस्तु क्रियोपायो नान्यत्रेन्द्रियनिग्रहात् ।।"},
{"c": "5.67", "n": "18", "i": 23977, "v": "इन्द्रियाणामुदीर्णानां कामत्यागोऽप्रमादतः । अप्रमादोऽविहिंसा च ज्ञानयोनिरसंशयम् ।।"},
{"c": "5.67", "n": "19", "i": 23978, "v": "इन्द्रियाणां यमे यत्तो भव राजन्नतन्द्रितः । बुद्धिश्च मा ते च्यवतु नियच्छैतां यतस्ततः ।।"},
{"c": "5.67", "n": "20", "i": 23979, "v": "एतज्ज्ञानं विदुर्विप्रा ध्रुवमिन्द्रियधारणम् । एतज्ज्ञानं च पन्थाश्च येन यान्ति मनीषिणः ।।"},
{"c": "5.67", "n": "21", "i": 23980, "v": "अप्राप्यः केशवो राजन्निन्द्रियैरजितैर्नृभिः । आगमाधिगतो योगाद्वशी तत्त्वे प्रसीदति ।।"},
{"c": "5.68", "t": "धृतराष्ट्र उवाच ।"},
{"c": "5.68", "n": "1", "i": 23981, "v": "भूयो मे पुण्डरीकाक्षं संजयाचक्ष्व पृच्छते । नामकर्मार्थवित्तात प्राप्नुयां पुरुषोत्तमम् ।।"},
{"c": "5.68", "t": "संजय उवाच ।"},
{"c": "5.68", "n": "2", "i": 23982, "v": "श्रुतं मे तस्य देवस्य नामनिर्वचनं शुभम् । यावत्तत्राभिजानेऽहमप्रमेयो हि केशवः ।।"},
{"c": "5.68", "n": "3", "i": 23983, "v": "वसनात्सर्वभूतानां वसुत्वाद्देवयोनितः । वासुदेवस्ततो वेद्यो वृषत्वाद्वृष्णिरुच्यते ।।"},
{"c": "5.68", "n": "4", "i": 23984, "v": "मौनाद्ध्यानाच्च योगाच्च विद्धि भारत माधवम् । सर्वतत्त्वलयाच्चैव मधुहा मधुसूदनः ।।"},
{"c": "5.68", "n": "5", "i": 23985, "v": "कृषिर्भूवाचकः शब्दो णश्च निर्वृतिवाचकः । कृष्णस्तद्भावयोगाच्च कृष्णो भवति शाश्वतः ।।"},
{"c": "5.68", "n": "6", "i": 23986, "v": "पुण्डरीकं परं धाम नित्यमक्षयमक्षरम् । तद्भावात्पुण्डरीकाक्षो दस्युत्रासाज्जनार्दनः ।।"},
{"c": "5.68", "n": "7", "i": 23987, "v": "यतः सत्त्वं न च्यवते यच्च सत्त्वान्न हीयते । सत्त्वतः सात्वतस्तस्मादार्षभाद्वृषभेक्षणः ।।"},
{"c": "5.68", "n": "8", "i": 23988, "v": "न जायते जनित्र्यां यदजस्तस्मादनीकजित् । देवानां स्वप्रकाशत्वाद्दमाद्दामोदरं विदुः ।।"},
{"c": "5.68", "n": "9", "i": 23989, "v": "हर्षात्सौख्यात्सुखैश्वर्याद्धृषीकेशत्वमश्नुते । बाहुभ्यां रोदसी बिभ्रन्महाबाहुरिति स्मृतः ।।"},
{"c": "5.68", "n": "10", "i": 23990, "v": "अधो न क्षीयते जातु यस्मात्तस्मादधोक्षजः । नराणामयनाच्चापि तेन नारायणः स्मृतः । पूरणात्सदनाच्चैव ततोऽसौ पुरुषोत्तमः ।।"},
{"c": "5.68", "n": "11", "i": 23991, "v": "असतश्च सतश्चैव सर्वस्य प्रभवाप्ययात् । सर्वस्य च सदा ज्ञानात्सर्वमेनं प्रचक्षते ।।"},
{"c": "5.68", "n": "12", "i": 23992, "v": "सत्ये प्रतिष्ठितः कृष्णः सत्यमत्र प्रतिष्ठितम् । सत्यात्सत्यं च गोविन्दस्तस्मात्सत्योऽपि नामतः ।।"},
{"c": "5.68", "n": "13", "i": 23993, "v": "विष्णुर्विक्रमणादेव जयनाज्जिष्णुरुच्यते । शाश्वतत्वादनन्तश्च गोविन्दो वेदनाद्गवाम् ।।"},
{"c": "5.68", "n": "14", "i": 23994, "v": "अतत्त्वं कुरुते तत्त्वं तेन मोहयते प्रजाः । एवंविधो धर्मनित्यो भगवान्मुनिभिः सह । आगन्ता हि महाबाहुरानृशंस्यार्थमच्युतः ।।"},
{"c": "5.69", "t": "धृतराष्ट्र उवाच ।"},
{"c": "5.69", "n": "1", "i": 23995, "v": "चक्षुष्मतां वै स्पृहयामि संजय; द्रक्ष्यन्ति ये वासुदेवं समीपे । विभ्राजमानं वपुषा परेण; प्रकाशयन्तं प्रदिशो दिशश्च ।।"},
{"c": "5.69", "n": "2", "i": 23996, "v": "ईरयन्तं भारतीं भारताना;मभ्यर्चनीयां शंकरीं सृञ्जयानाम् । बुभूषद्भिर्ग्रहणीयामनिन्द्यां; परासूनामग्रहणीयरूपाम् ।।"},
{"c": "5.69", "n": "3", "i": 23997, "v": "समुद्यन्तं सात्वतमेकवीरं; प्रणेतारमृषभं यादवानाम् । निहन्तारं क्षोभणं शात्रवाणां; मुष्णन्तं च द्विषतां वै यशांसि ।।"},
{"c": "5.69", "n": "4", "i": 23998, "v": "द्रष्टारो हि कुरवस्तं समेता; महात्मानं शत्रुहणं वरेण्यम् । ब्रुवन्तं वाचमनृशंसरूपां; वृष्णिश्रेष्ठं मोहयन्तं मदीयान् ।।"},
{"c": "5.69", "n": "5", "i": 23999, "v": "ऋषिं सनातनतमं विपश्चितं; वाचः समुद्रं कलशं यतीनाम् । अरिष्टनेमिं गरुडं सुपर्णं; पतिं प्रजानां भुवनस्य धाम ।।"},
{"c": "5.69", "n": "6", "i": 24000, "v": "सहस्रशीर्षं पुरुषं पुराण;मनादिमध्यान्तमनन्तकीर्तिम् । शुक्रस्य धातारमजं जनित्रं; परं परेभ्यः शरणं प्रपद्ये ।।"},
{"c": "5.69", "n": "7", "i": 24001, "v": "त्रैलोक्यनिर्माणकरं जनित्रं; देवासुराणामथ नागरक्षसाम् । नराधिपानां विदुषां प्रधान;मिन्द्रानुजं तं शरणं प्रपद्ये ।।"},
{"c": "5.70", "t": "वैशंपायन उवाच ।"},
{"c": "5.70", "n": "1", "i": 24002, "v": "संजये प्रतियाते तु धर्मराजो युधिष्ठिरः । अभ्यभाषत दाशार्हमृषभं सर्वसात्वताम् ।।"},
{"c": "5.70", "n": "2", "i": 24003, "v": "अयं स कालः संप्राप्तो मित्राणां मे जनार्दन । न च त्वदन्यं पश्यामि यो न आपत्सु तारयेत् ।।"},
{"c": "5.70", "n": "3", "i": 24004, "v": "त्वां हि माधव संश्रित्य निर्भया मोहदर्पितम् । धार्तराष्ट्रं सहामात्यं स्वमंशमनुयुञ्ज्महे ।।"},
{"c": "5.70", "n": "4", "i": 24005, "v": "यथा हि सर्वास्वापत्सु पासि वृष्णीनरिंदम । तथा ते पाण्डवा रक्ष्याः पाह्यस्मान्महतो भयात् ।।"},
{"c": "5.70", "t": "भगवानुवाच ।"},
{"c": "5.70", "n": "5", "i": 24006, "v": "अयमस्मि महाबाहो ब्रूहि यत्ते विवक्षितम् । करिष्यामि हि तत्सर्वं यत्त्वं वक्ष्यसि भारत ।।"},
{"c": "5.70", "t": "युधिष्ठिर उवाच ।"},
{"c": "5.70", "n": "6", "i": 24007, "v": "श्रुतं ते धृतराष्ट्रस्य सपुत्रस्य चिकीर्षितम् । एतद्धि सकलं कृष्ण संजयो मां यदब्रवीत् ।।"},
{"c": "5.70", "n": "7", "i": 24008, "v": "तन्मतं धृतराष्ट्रस्य सोऽस्यात्मा विवृतान्तरः । यथोक्तं दूत आचष्टे वध्यः स्यादन्यथा ब्रुवन् ।।"},
{"c": "5.70", "n": "8", "i": 24009, "v": "अप्रदानेन राज्यस्य शान्तिमस्मासु मार्गति । लुब्धः पापेन मनसा चरन्नसममात्मनः ।।"},
{"c": "5.70", "n": "9", "i": 24010, "v": "यत्तद्द्वादश वर्षाणि वने निर्व्युषिता वयम् । छद्मना शरदं चैकां धृतराष्ट्रस्य शासनात् ।।"},
{"c": "5.70", "n": "10", "i": 24011, "v": "स्थाता नः समये तस्मिन्धृतराष्ट्र इति प्रभो । नाहास्म समयं कृष्ण तद्धि नो ब्राह्मणा विदुः ।।"},
{"c": "5.70", "n": "11", "i": 24012, "v": "वृद्धो राजा धृतराष्ट्रः स्वधर्मं नानुपश्यति । पश्यन्वा पुत्रगृद्धित्वान्मन्दस्यान्वेति शासनम् ।।"},
{"c": "5.70", "n": "12", "i": 24013, "v": "सुयोधनमते तिष्ठन्राजास्मासु जनार्दन । मिथ्या चरति लुब्धः संश्चरन्प्रियमिवात्मनः ।।"},
{"c": "5.70", "n": "13", "i": 24014, "v": "इतो दुःखतरं किं नु यत्राहं मातरं ततः । संविधातुं न शक्नोमि मित्राणां वा जनार्दन ।।"},
{"c": "5.70", "n": "14", "i": 24015, "v": "काशिभिश्चेदिपाञ्चालैर्मत्स्यैश्च मधुसूदन । भवता चैव नाथेन पञ्च ग्रामा वृता मया ।।"},
{"c": "5.70", "n": "15", "i": 24016, "v": "कुशस्थलं वृकस्थलमासन्दी वारणावतम् । अवसानं च गोविन्द किंचिदेवात्र पञ्चमम् ।।"},
{"c": "5.70", "n": "16", "i": 24017, "v": "पञ्च नस्तात दीयन्तां ग्रामा वा नगराणि वा । वसेम सहिता येषु मा च नो भरता नशन् ।।"},
{"c": "5.70", "n": "17", "i": 24018, "v": "न च तानपि दुष्टात्मा धार्तराष्ट्रोऽनुमन्यते । स्वाम्यमात्मनि मत्वासावतो दुःखतरं नु किम् ।।"},
{"c": "5.70", "n": "18", "i": 24019, "v": "कुले जातस्य वृद्धस्य परवित्तेषु गृध्यतः । लोभः प्रज्ञानमाहन्ति प्रज्ञा हन्ति हता ह्रियम् ।।"},
{"c": "5.70", "n": "19", "i": 24020, "v": "ह्रीर्हता बाधते धर्मं धर्मो हन्ति हतः श्रियम् । श्रीर्हता पुरुषं हन्ति पुरुषस्यास्वता वधः ।।"},
{"c": "5.70", "n": "20", "i": 24021, "v": "अस्वतो हि निवर्तन्ते ज्ञातयः सुहृदर्त्विजः । अपुष्पादफलाद्वृक्षाद्यथा तात पतत्रिणः ।।"},
{"c": "5.70", "n": "21", "i": 24022, "v": "एतच्च मरणं तात यदस्मात्पतितादिव । ज्ञातयो विनिवर्तन्ते प्रेतसत्त्वादिवासवः ।।"},
{"c": "5.70", "n": "22", "i": 24023, "v": "नातः पापीयसीं कांचिदवस्थां शम्बरोऽब्रवीत् । यत्र नैवाद्य न प्रातर्भोजनं प्रतिदृश्यते ।।"},
{"c": "5.70", "n": "23", "i": 24024, "v": "धनमाहुः परं धर्मं धने सर्वं प्रतिष्ठितम् । जीवन्ति धनिनो लोके मृता ये त्वधना नराः ।।"},
{"c": "5.70", "n": "24", "i": 24025, "v": "ये धनादपकर्षन्ति नरं स्वबलमाश्रिताः । ते धर्ममर्थं कामं च प्रमथ्नन्ति नरं च तम् ।।"},
{"c": "5.70", "n": "25", "i": 24026, "v": "एतामवस्थां प्राप्यैके मरणं वव्रिरे जनाः । ग्रामायैके वनायैके नाशायैके प्रवव्रजुः ।।"},
{"c": "5.70", "n": "26", "i": 24027, "v": "उन्मादमेके पुष्यन्ति यान्त्यन्ये द्विषतां वशम् । दास्यमेके निगच्छन्ति परेषामर्थहेतुना ।।"},
{"c": "5.70", "n": "27", "i": 24028, "v": "आपदेवास्य मरणात्पुरुषस्य गरीयसी । श्रियो विनाशस्तद्ध्यस्य निमित्तं धर्मकामयोः ।।"},
{"c": "5.70", "n": "28", "i": 24029, "v": "यदस्य धर्म्यं मरणं शाश्वतं लोकवर्त्म तत् । समन्तात्सर्वभूतानां न तदत्येति कश्चन ।।"},
{"c": "5.70", "n": "29", "i": 24030, "v": "न तथा बाध्यते कृष्ण प्रकृत्या निर्धनो जनः । यथा भद्रां श्रियं प्राप्य तया हीनः सुखैधितः ।।"},
{"c": "5.70", "n": "30", "i": 24031, "v": "स तदात्मापराधेन संप्राप्तो व्यसनं महत् । सेन्द्रान्गर्हयते देवान्नात्मानं च कथंचन ।।"},
{"c": "5.70", "n": "31", "i": 24032, "v": "न चास्मिन्सर्वशास्त्राणि प्रतरन्ति निगर्हणाम् । सोऽभिक्रुध्यति भृत्यानां सुहृदश्चाभ्यसूयति ।।"},
{"c": "5.70", "n": "32", "i": 24033, "v": "तं तदा मन्युरेवैति स भूयः संप्रमुह्यति । स मोहवशमापन्नः क्रूरं कर्म निषेवते ।।"},
{"c": "5.70", "n": "33", "i": 24034, "v": "पापकर्मात्ययायैव संकरं तेन पुष्यति । संकरो नरकायैव सा काष्ठा पापकर्मणाम् ।।"},
{"c": "5.70", "n": "34", "i": 24035, "v": "न चेत्प्रबुध्यते कृष्ण नरकायैव गच्छति । तस्य प्रबोधः प्रज्ञैव प्रज्ञाचक्षुर्न रिष्यति ।।"},
{"c": "5.70", "n": "35", "i": 24036, "v": "प्रज्ञालाभे हि पुरुषः शास्त्राण्येवान्ववेक्षते । शास्त्रनित्यः पुनर्धर्मं तस्य ह्रीरङ्गमुत्तमम् ।।"},
{"c": "5.70", "n": "36", "i": 24037, "v": "ह्रीमान्हि पापं प्रद्वेष्टि तस्य श्रीरभिवर्धते । श्रीमान्स यावद्भवति तावद्भवति पूरुषः ।।"},
{"c": "5.70", "n": "37", "i": 24038, "v": "धर्मनित्यः प्रशान्तात्मा कार्ययोगवहः सदा । नाधर्मे कुरुते बुद्धिं न च पापेषु वर्तते ।।"},
{"c": "5.70", "n": "38", "i": 24039, "v": "अह्रीको वा विमूढो वा नैव स्त्री न पुनः पुमान् । नास्याधिकारो धर्मेऽस्ति यथा शूद्रस्तथैव सः ।।"},
{"c": "5.70", "n": "39", "i": 24040, "v": "ह्रीमानवति देवांश्च पितॄनात्मानमेव च । तेनामृतत्वं व्रजति सा काष्ठा पुण्यकर्मणाम् ।।"},
{"c": "5.70", "n": "40", "i": 24041, "v": "तदिदं मयि ते दृष्टं प्रत्यक्षं मधुसूदन । यथा राज्यात्परिभ्रष्टो वसामि वसतीरिमाः ।।"},
{"c": "5.70", "n": "41", "i": 24042, "v": "ते वयं न श्रियं हातुमलं न्यायेन केनचित् । अत्र नो यतमानानां वधश्चेदपि साधु तत् ।।"},
{"c": "5.70", "n": "42", "i": 24043, "v": "तत्र नः प्रथमः कल्पो यद्वयं ते च माधव । प्रशान्ताः समभूताश्च श्रियं तामश्नुवीमहि ।।"},
{"c": "5.70", "n": "43", "i": 24044, "v": "तत्रैषा परमा काष्ठा रौद्रकर्मक्षयोदया । यद्वयं कौरवान्हत्वा तानि राष्ट्राण्यशीमहि ।।"},
{"c": "5.70", "n": "44", "i": 24045, "v": "ये पुनः स्युरसंबद्धा अनार्याः कृष्ण शत्रवः । तेषामप्यवधः कार्यः किं पुनर्ये स्युरीदृशाः ।।"},
{"c": "5.70", "n": "45", "i": 24046, "v": "ज्ञातयश्च हि भूयिष्ठाः सहाया गुरवश्च नः । तेषां वधोऽतिपापीयान्किं नु युद्धेऽस्ति शोभनम् ।।"},
{"c": "5.70", "n": "46", "i": 24047, "v": "पापः क्षत्रियधर्मोऽयं वयं च क्षत्रबान्धवाः । स नः स्वधर्मोऽधर्मो वा वृत्तिरन्या विगर्हिता ।।"},
{"c": "5.70", "n": "47", "i": 24048, "v": "शूद्रः करोति शुश्रूषां वैश्या विपणिजीविनः । वयं वधेन जीवामः कपालं ब्राह्मणैर्वृतम् ।।"},
{"c": "5.70", "n": "48", "i": 24049, "v": "क्षत्रियः क्षत्रियं हन्ति मत्स्यो मत्स्येन जीवति । श्वा श्वानं हन्ति दाशार्ह पश्य धर्मो यथागतः ।।"},
{"c": "5.70", "n": "49", "i": 24050, "v": "युद्धे कृष्ण कलिर्नित्यं प्राणाः सीदन्ति संयुगे । बलं तु नीतिमात्राय हठे जयपराजयौ ।।"},
{"c": "5.70", "n": "50", "i": 24051, "v": "नात्मच्छन्देन भूतानां जीवितं मरणं तथा । नाप्यकाले सुखं प्राप्यं दुःखं वापि यदूत्तम ।।"},
{"c": "5.70", "n": "51", "i": 24052, "v": "एको ह्यपि बहून्हन्ति घ्नन्त्येकं बहवोऽप्युत । शूरं कापुरुषो हन्ति अयशस्वी यशस्विनम् ।।"},
{"c": "5.70", "n": "52", "i": 24053, "v": "जयश्चैवोभयोर्दृष्ट उभयोश्च पराजयः । तथैवापचयो दृष्टो व्यपयाने क्षयव्ययौ ।।"},
{"c": "5.70", "n": "53", "i": 24054, "v": "सर्वथा वृजिनं युद्धं को घ्नन्न प्रतिहन्यते । हतस्य च हृषीकेश समौ जयपराजयौ ।।"},
{"c": "5.70", "n": "54", "i": 24055, "v": "पराजयश्च मरणान्मन्ये नैव विशिष्यते । यस्य स्याद्विजयः कृष्ण तस्याप्यपचयो ध्रुवम् ।।"},
{"c": "5.70", "n": "55", "i": 24056, "v": "अन्ततो दयितं घ्नन्ति केचिदप्यपरे जनाः । तस्याङ्ग बलहीनस्य पुत्रान्भ्रातॄनपश्यतः । निर्वेदो जीविते कृष्ण सर्वतश्चोपजायते ।।"},
{"c": "5.70", "n": "56", "i": 24057, "v": "ये ह्येव वीरा ह्रीमन्त आर्याः करुणवेदिनः । त एव युद्धे हन्यन्ते यवीयान्मुच्यते जनः ।।"},
{"c": "5.70", "n": "57", "i": 24058, "v": "हत्वाप्यनुशयो नित्यं परानपि जनार्दन । अनुबन्धश्च पापोऽत्र शेषश्चाप्यवशिष्यते ।।"},
{"c": "5.70", "n": "58", "i": 24059, "v": "शेषो हि बलमासाद्य न शेषमवशेषयेत् । सर्वोच्छेदे च यतते वैरस्यान्तविधित्सया ।।"},
{"c": "5.70", "n": "59", "i": 24060, "v": "जयो वैरं प्रसृजति दुःखमास्ते पराजितः । सुखं प्रशान्तः स्वपिति हित्वा जयपराजयौ ।।"},
{"c": "5.70", "n": "60", "i": 24061, "v": "जातवैरश्च पुरुषो दुःखं स्वपिति नित्यदा । अनिर्वृतेन मनसा ससर्प इव वेश्मनि ।।"},
{"c": "5.70", "n": "61", "i": 24062, "v": "उत्सादयति यः सर्वं यशसा स वियुज्यते । अकीर्तिं सर्वभूतेषु शाश्वतीं स नियच्छति ।।"},
{"c": "5.70", "n": "62", "i": 24063, "v": "न हि वैराणि शाम्यन्ति दीर्घकालकृतान्यपि । आख्यातारश्च विद्यन्ते पुमांश्चोत्पद्यते कुले ।।"},
{"c": "5.70", "n": "63", "i": 24064, "v": "न चापि वैरं वैरेण केशव व्युपशाम्यति । हविषाग्निर्यथा कृष्ण भूय एवाभिवर्धते ।।"},
{"c": "5.70", "n": "64", "i": 24065, "v": "अतोऽन्यथा नास्ति शान्तिर्नित्यमन्तरमन्ततः । अन्तरं लिप्समानानामयं दोषो निरन्तरः ।।"},
{"c": "5.70", "n": "65", "i": 24066, "v": "पौरुषेयो हि बलवानाधिर्हृदयबाधनः । तस्य त्यागेन वा शान्तिर्निवृत्त्या मनसोऽपि वा ।।"},
{"c": "5.70", "n": "66", "i": 24067, "v": "अथ वा मूलघातेन द्विषतां मधुसूदन । फलनिर्वृत्तिरिद्धा स्यात्तन्नृशंसतरं भवेत् ।।"},
{"c": "5.70", "n": "67", "i": 24068, "v": "या तु त्यागेन शान्तिः स्यात्तदृते वध एव सः । संशयाच्च समुच्छेदाद्द्विषतामात्मनस्तथा ।।"},
{"c": "5.70", "n": "68", "i": 24069, "v": "न च त्यक्तुं तदिच्छामो न चेच्छामः कुलक्षयम् । अत्र या प्रणिपातेन शान्तिः सैव गरीयसी ।।"},
{"c": "5.70", "n": "69", "i": 24070, "v": "सर्वथा यतमानानामयुद्धमभिकाङ्क्षताम् । सान्त्वे प्रतिहते युद्धं प्रसिद्धमपराक्रमम् ।।"},
{"c": "5.70", "n": "70", "i": 24071, "v": "प्रतिघातेन सान्त्वस्य दारुणं संप्रवर्तते । तच्छुनामिव गोपादे पण्डितैरुपलक्षितम् ।।"},
{"c": "5.70", "n": "71", "i": 24072, "v": "लाङ्गूलचालनं क्ष्वेडः प्रतिरावो विवर्तनम् । दन्तदर्शनमारावस्ततो युद्धं प्रवर्तते ।।"},
{"c": "5.70", "n": "72", "i": 24073, "v": "तत्र यो बलवान्कृष्ण जित्वा सोऽत्ति तदामिषम् । एवमेव मनुष्येषु विशेषो नास्ति कश्चन ।।"},
{"c": "5.70", "n": "73", "i": 24074, "v": "सर्वथा त्वेतदुचितं दुर्बलेषु बलीयसाम् । अनादरो विरोधश्च प्रणिपाती हि दुर्बलः ।।"},
{"c": "5.70", "n": "74", "i": 24075, "v": "पिता राजा च वृद्धश्च सर्वथा मानमर्हति । तस्मान्मान्यश्च पूज्यश्च धृतराष्ट्रो जनार्दन ।।"},
{"c": "5.70", "n": "75", "i": 24076, "v": "पुत्रस्नेहस्तु बलवान्धृतराष्ट्रस्य माधव । स पुत्रवशमापन्नः प्रणिपातं प्रहास्यति ।।"},
{"c": "5.70", "n": "76", "i": 24077, "v": "तत्र किं मन्यसे कृष्ण प्राप्तकालमनन्तरम् । कथमर्थाच्च धर्माच्च न हीयेमहि माधव ।।"},
{"c": "5.70", "n": "77", "i": 24078, "v": "ईदृशे ह्यर्थकृच्छ्रेऽस्मिन्कमन्यं मधुसूदन । उपसंप्रष्टुमर्हामि त्वामृते पुरुषोत्तम ।।"},
{"c": "5.70", "n": "78", "i": 24079, "v": "प्रियश्च प्रियकामश्च गतिज्ञः सर्वकर्मणाम् । को हि कृष्णास्ति नस्त्वादृक्सर्वनिश्चयवित्सुहृत् ।।"},
{"c": "5.70", "t": "वैशंपायन उवाच ।"},
{"c": "5.70", "n": "79", "i": 24080, "v": "एवमुक्तः प्रत्युवाच धर्मराजं जनार्दनः । उभयोरेव वामर्थे यास्यामि कुरुसंसदम् ।।"},
{"c": "5.70", "n": "80", "i": 24081, "v": "शमं तत्र लभेयं चेद्युष्मदर्थमहापयन् । पुण्यं मे सुमहद्राजंश्चरितं स्यान्महाफलम् ।।"},
{"c": "5.70", "n": "81", "i": 24082, "v": "मोचयेयं मृत्युपाशात्संरब्धान्कुरुसृञ्जयान् । पाण्डवान्धार्तराष्ट्रांश्च सर्वां च पृथिवीमिमाम् ।।"},
{"c": "5.70", "t": "युधिष्ठिर उवाच ।"},
{"c": "5.70", "n": "82", "i": 24083, "v": "न ममैतन्मतं कृष्ण यत्त्वं यायाः कुरून्प्रति । सुयोधनः सूक्तमपि न करिष्यति ते वचः ।।"},
{"c": "5.70", "n": "83", "i": 24084, "v": "समेतं पार्थिवं क्षत्रं सुयोधनवशानुगम् । तेषां मध्यावतरणं तव कृष्ण न रोचये ।।"},
{"c": "5.70", "n": "84", "i": 24085, "v": "न हि नः प्रीणयेद्द्रव्यं न देवत्वं कुतः सुखम् । न च सर्वामरैश्वर्यं तव रोधेन माधव ।।"},
{"c": "5.70", "t": "भगवानुवाच ।"},
{"c": "5.70", "n": "85", "i": 24086, "v": "जानाम्येतां महाराज धार्तराष्ट्रस्य पापताम् । अवाच्यास्तु भविष्यामः सर्वलोके महीक्षिताम् ।।"},
{"c": "5.70", "n": "86", "i": 24087, "v": "न चापि मम पर्याप्ताः सहिताः सर्वपार्थिवाः । क्रुद्धस्य प्रमुखे स्थातुं सिंहस्येवेतरे मृगाः ।।"},
{"c": "5.70", "n": "87", "i": 24088, "v": "अथ चेत्ते प्रवर्तेरन्मयि किंचिदसांप्रतम् । निर्दहेयं कुरून्सर्वानिति मे धीयते मतिः ।।"},
{"c": "5.70", "n": "88", "i": 24089, "v": "न जातु गमनं तत्र भवेत्पार्थ निरर्थकम् । अर्थप्राप्तिः कदाचित्स्यादन्ततो वाप्यवाच्यता ।।"},
{"c": "5.70", "t": "युधिष्ठिर उवाच ।"},
{"c": "5.70", "n": "89", "i": 24090, "v": "यत्तुभ्यं रोचते कृष्ण स्वस्ति प्राप्नुहि कौरवान् । कृतार्थं स्वस्तिमन्तं त्वां द्रक्ष्यामि पुनरागतम् ।।"},
{"c": "5.70", "n": "90", "i": 24091, "v": "विष्वक्सेन कुरून्गत्वा भारताञ्शमयेः प्रभो । यथा सर्वे सुमनसः सह स्यामः सुचेतसः ।।"},
{"c": "5.70", "n": "91", "i": 24092, "v": "भ्राता चासि सखा चासि बीभत्सोर्मम च प्रियः । सौहृदेनाविशङ्क्योऽसि स्वस्ति प्राप्नुहि भूतये ।।"},
{"c": "5.70", "n": "92", "i": 24093, "v": "अस्मान्वेत्थ परान्वेत्थ वेत्थार्थं वेत्थ भाषितम् । यद्यदस्मद्धितं कृष्ण तत्तद्वाच्यः सुयोधनः ।।"},
{"c": "5.70", "n": "93", "i": 24094, "v": "यद्यद्धर्मेण संयुक्तमुपपद्येद्धितं वचः । तत्तत्केशव भाषेथाः सान्त्वं वा यदि वेतरत् ।।"},
{"c": "5.71", "t": "भगवानुवाच ।"},
{"c": "5.71", "n": "1", "i": 24095, "v": "संजयस्य श्रुतं वाक्यं भवतश्च श्रुतं मया । सर्वं जानाम्यभिप्रायं तेषां च भवतश्च यः ।।"},
{"c": "5.71", "n": "2", "i": 24096, "v": "तव धर्माश्रिता बुद्धिस्तेषां वैराश्रिता मतिः । यदयुद्धेन लभ्येत तत्ते बहुमतं भवेत् ।।"},
{"c": "5.71", "n": "3", "i": 24097, "v": "न च तन्नैष्ठिकं कर्म क्षत्रियस्य विशां पते । आहुराश्रमिणः सर्वे यद्भैक्षं क्षत्रियश्चरेत् ।।"},
{"c": "5.71", "n": "4", "i": 24098, "v": "जयो वधो वा संग्रामे धात्रा दिष्टः सनातनः । स्वधर्मः क्षत्रियस्यैष कार्पण्यं न प्रशस्यते ।।"},
{"c": "5.71", "n": "5", "i": 24099, "v": "न हि कार्पण्यमास्थाय शक्या वृत्तिर्युधिष्ठिर । विक्रमस्व महाबाहो जहि शत्रूनरिंदम ।।"},
{"c": "5.71", "n": "6", "i": 24100, "v": "अतिगृद्धाः कृतस्नेहा दीर्घकालं सहोषिताः । कृतमित्राः कृतबला धार्तराष्ट्राः परंतप ।।"},
{"c": "5.71", "n": "7", "i": 24101, "v": "न पर्यायोऽस्ति यत्साम्यं त्वयि कुर्युर्विशां पते । बलवत्तां हि मन्यन्ते भीष्मद्रोणकृपादिभिः ।।"},
{"c": "5.71", "n": "8", "i": 24102, "v": "यावच्च मार्दवेनैतान्राजन्नुपचरिष्यसि । तावदेते हरिष्यन्ति तव राज्यमरिंदम ।।"},
{"c": "5.71", "n": "9", "i": 24103, "v": "नानुक्रोशान्न कार्पण्यान्न च धर्मार्थकारणात् । अलं कर्तुं धार्तराष्ट्रास्तव काममरिंदम ।।"},
{"c": "5.71", "n": "10", "i": 24104, "v": "एतदेव निमित्तं ते पाण्डवास्तु यथा त्वयि । नान्वतप्यन्त कौपीनं तावत्कृत्वापि दुष्करम् ।।"},
{"c": "5.71", "n": "11", "i": 24105, "v": "पितामहस्य द्रोणस्य विदुरस्य च धीमतः । पश्यतां कुरुमुख्यानां सर्वेषामेव तत्त्वतः ।।"},
{"c": "5.71", "n": "12", "i": 24106, "v": "दानशीलं मृदुं दान्तं धर्मकाममनुव्रतम् । यत्त्वामुपधिना राजन्द्यूतेनावञ्चयत्तदा । न चापत्रपते पापो नृशंसस्तेन कर्मणा ।।"},
{"c": "5.71", "n": "13", "i": 24107, "v": "तथाशीलसमाचारे राजन्मा प्रणयं कृथाः । वध्यास्ते सर्वलोकस्य किं पुनस्तव भारत ।।"},
{"c": "5.71", "n": "14", "i": 24108, "v": "वाग्भिस्त्वप्रतिरूपाभिरतुदत्सकनीयसम् । श्लाघमानः प्रहृष्टः सन्भाषते भ्रातृभिः सह ।।"},
{"c": "5.71", "n": "15", "i": 24109, "v": "एतावत्पाण्डवानां हि नास्ति किंचिदिह स्वकम् । नामधेयं च गोत्रं च तदप्येषां न शिष्यते ।।"},
{"c": "5.71", "n": "16", "i": 24110, "v": "कालेन महता चैषां भविष्यति पराभवः । प्रकृतिं ते भजिष्यन्ति नष्टप्रकृतयो जनाः ।।"},
{"c": "5.71", "n": "17", "i": 24111, "v": "एताश्चान्याश्च परुषा वाचः स समुदीरयन् । श्लाघते ज्ञातिमध्ये स्म त्वयि प्रव्रजिते वनम् ।।"},
{"c": "5.71", "n": "18", "i": 24112, "v": "ये तत्रासन्समानीतास्ते दृष्ट्वा त्वामनागसम् । अश्रुकण्ठा रुदन्तश्च सभायामासते तदा ।।"},
{"c": "5.71", "n": "19", "i": 24113, "v": "न चैनमभ्यनन्दंस्ते राजानो ब्राह्मणैः सह । सर्वे दुर्योधनं तत्र निन्दन्ति स्म सभासदः ।।"},
{"c": "5.71", "n": "20", "i": 24114, "v": "कुलीनस्य च या निन्दा वधश्चामित्रकर्शन । महागुणो वधो राजन्न तु निन्दा कुजीविका ।।"},
{"c": "5.71", "n": "21", "i": 24115, "v": "तदैव निहतो राजन्यदैव निरपत्रपः । निन्दितश्च महाराज पृथिव्यां सर्वराजसु ।।"},
{"c": "5.71", "n": "22", "i": 24116, "v": "ईषत्कार्यो वधस्तस्य यस्य चारित्रमीदृशम् । प्रस्कम्भनप्रतिस्तब्धश्छिन्नमूल इव द्रुमः ।।"},
{"c": "5.71", "n": "23", "i": 24117, "v": "वध्यः सर्प इवानार्यः सर्वलोकस्य दुर्मतिः । जह्येनं त्वममित्रघ्न मा राजन्विचिकित्सिथाः ।।"},
{"c": "5.71", "n": "24", "i": 24118, "v": "सर्वथा त्वत्क्षमं चैतद्रोचते च ममानघ । यत्त्वं पितरि भीष्मे च प्रणिपातं समाचरेः ।।"},
{"c": "5.71", "n": "25", "i": 24119, "v": "अहं तु सर्वलोकस्य गत्वा छेत्स्यामि संशयम् । येषामस्ति द्विधाभावो राजन्दुर्योधनं प्रति ।।"},
{"c": "5.71", "n": "26", "i": 24120, "v": "मध्ये राज्ञामहं तत्र प्रातिपौरुषिकान्गुणान् । तव संकीर्तयिष्यामि ये च तस्य व्यतिक्रमाः ।।"},
{"c": "5.71", "n": "27", "i": 24121, "v": "ब्रुवतस्तत्र मे वाक्यं धर्मार्थसहितं हितम् । निशम्य पार्थिवाः सर्वे नानाजनपदेश्वराः ।।"},
{"c": "5.71", "n": "28", "i": 24122, "v": "त्वयि संप्रतिपत्स्यन्ते धर्मात्मा सत्यवागिति । तस्मिंश्चाधिगमिष्यन्ति यथा लोभादवर्तत ।।"},
{"c": "5.71", "n": "29", "i": 24123, "v": "गर्हयिष्यामि चैवैनं पौरजानपदेष्वपि । वृद्धबालानुपादाय चातुर्वर्ण्यसमागमे ।।"},
{"c": "5.71", "n": "30", "i": 24124, "v": "शमं चेद्याचमानस्त्वं न धर्मं तत्र लप्स्यसे । कुरून्विगर्हयिष्यन्ति धृतराष्ट्रं च पार्थिवाः ।।"},
{"c": "5.71", "n": "31", "i": 24125, "v": "तस्मिँल्लोकपरित्यक्ते किं कार्यमवशिष्यते । हते दुर्योधने राजन्यदन्यत्क्रियतामिति ।।"},
{"c": "5.71", "n": "32", "i": 24126, "v": "यात्वा चाहं कुरून्सर्वान्युष्मदर्थमहापयन् । यतिष्ये प्रशमं कर्तुं लक्षयिष्ये च चेष्टितम् ।।"},
{"c": "5.71", "n": "33", "i": 24127, "v": "कौरवाणां प्रवृत्तिं च गत्वा युद्धाधिकारिकाम् । निशाम्य विनिवर्तिष्ये जयाय तव भारत ।।"},
{"c": "5.71", "n": "34", "i": 24128, "v": "सर्वथा युद्धमेवाहमाशंसामि परैः सह । निमित्तानि हि सर्वाणि तथा प्रादुर्भवन्ति मे ।।"},
{"c": "5.71", "n": "35", "i": 24129, "v": "मृगाः शकुन्ताश्च वदन्ति घोरं; हस्त्यश्वमुख्येषु निशामुखेषु । घोराणि रूपाणि तथैव चाग्नि;र्वर्णान्बहून्पुष्यति घोररूपान् । मनुष्यलोकक्षपणोऽथ घोरो; नो चेदनुप्राप्त इहान्तकः स्यात् ।।"},
{"c": "5.71", "n": "36", "i": 24130, "v": "शस्त्राणि पत्रं कवचान्रथांश्च; नागान्ध्वजांश्च प्रतिपादयित्वा । योधाश्च सर्वे कृतनिश्रमास्ते; भवन्तु हस्त्यश्वरथेषु यत्ताः । सांग्रामिकं ते यदुपार्जनीयं; सर्वं समग्रं कुरु तन्नरेन्द्र ।।"},
{"c": "5.71", "n": "37", "i": 24131, "v": "दुर्योधनो न ह्यलमद्य दातुं; जीवंस्तवैतन्नृपते कथंचित् । यत्ते पुरस्तादभवत्समृद्धं; द्यूते हृतं पाण्डवमुख्य राज्यम् ।।"},
{"c": "5.72", "t": "भीमसेन उवाच ।"},
{"c": "5.72", "n": "1", "i": 24132, "v": "यथा यथैव शान्तिः स्यात्कुरूणां मधुसूदन । तथा तथैव भाषेथा मा स्म युद्धेन भीषयेः ।।"},
{"c": "5.72", "n": "2", "i": 24133, "v": "अमर्षी नित्यसंरब्धः श्रेयोद्वेषी महामनाः । नोग्रं दुर्योधनो वाच्यः साम्नैवैनं समाचरेः ।।"},
{"c": "5.72", "n": "3", "i": 24134, "v": "प्रकृत्या पापसत्त्वश्च तुल्यचेताश्च दस्युभिः । ऐश्वर्यमदमत्तश्च कृतवैरश्च पाण्डवैः ।।"},
{"c": "5.72", "n": "4", "i": 24135, "v": "अदीर्घदर्शी निष्ठूरी क्षेप्ता क्रूरपराक्रमः । दीर्घमन्युरनेयश्च पापात्मा निकृतिप्रियः ।।"},
{"c": "5.72", "n": "5", "i": 24136, "v": "म्रियेतापि न भज्येत नैव जह्यात्स्वकं मतम् । तादृशेन शमं कृष्ण मन्ये परमदुष्करम् ।।"},
{"c": "5.72", "n": "6", "i": 24137, "v": "सुहृदामप्यवाचीनस्त्यक्तधर्मः प्रियानृतः । प्रतिहन्त्येव सुहृदां वाचश्चैव मनांसि च ।।"},
{"c": "5.72", "n": "7", "i": 24138, "v": "स मन्युवशमापन्नः स्वभावं दुष्टमास्थितः । स्वभावात्पापमन्वेति तृणैस्तुन्न इवोरगः ।।"},
{"c": "5.72", "n": "8", "i": 24139, "v": "दुर्योधनो हि यत्सेनः सर्वथा विदितस्तव । यच्छीलो यत्स्वभावश्च यद्बलो यत्पराक्रमः ।।"},
{"c": "5.72", "n": "9", "i": 24140, "v": "पुरा प्रसन्नाः कुरवः सहपुत्रास्तथा वयम् । इन्द्रज्येष्ठा इवाभूम मोदमानाः सबान्धवाः ।।"},
{"c": "5.72", "n": "10", "i": 24141, "v": "दुर्योधनस्य क्रोधेन भारता मधुसूदन । धक्ष्यन्ते शिशिरापाये वनानीव हुताशनैः ।।"},
{"c": "5.72", "n": "11", "i": 24142, "v": "अष्टादशेमे राजानः प्रख्याता मधुसूदन । ये समुच्चिच्छिदुर्ज्ञातीन्सुहृदश्च सबान्धवान् ।।"},
{"c": "5.72", "n": "12", "i": 24143, "v": "असुराणां समृद्धानां ज्वलतामिव तेजसा । पर्यायकाले धर्मस्य प्राप्ते बलिरजायत ।।"},
{"c": "5.72", "n": "13", "i": 24144, "v": "हैहयानामुदावर्तो नीपानां जनमेजयः । बहुलस्तालजङ्घानां कृमीणामुद्धतो वसुः ।।"},
{"c": "5.72", "n": "14", "i": 24145, "v": "अजबिन्दुः सुवीराणां सुराष्ट्राणां कुशर्द्धिकः । अर्कजश्च बलीहानां चीनानां धौतमूलकः ।।"},
{"c": "5.72", "n": "15", "i": 24146, "v": "हयग्रीवो विदेहानां वरप्रश्च महौजसाम् । बाहुः सुन्दरवेगानां दीप्ताक्षाणां पुरूरवाः ।।"},
{"c": "5.72", "n": "16", "i": 24147, "v": "सहजश्चेदिमत्स्यानां प्रचेतानां बृहद्बलः । धारणश्चेन्द्रवत्सानां मुकुटानां विगाहनः ।।"},
{"c": "5.72", "n": "17", "i": 24148, "v": "शमश्च नन्दिवेगानामित्येते कुलपांसनाः । युगान्ते कृष्ण संभूताः कुलेषु पुरुषाधमाः ।।"},
{"c": "5.72", "n": "18", "i": 24149, "v": "अप्ययं नः कुरूणां स्याद्युगान्ते कालसंभृतः । दुर्योधनः कुलाङ्गारो जघन्यः पापपूरुषः ।।"},
{"c": "5.72", "n": "19", "i": 24150, "v": "तस्मान्मृदु शनैरेनं ब्रूया धर्मार्थसंहितम् । कामानुबन्धबहुलं नोग्रमुग्रपराक्रमम् ।।"},
{"c": "5.72", "n": "20", "i": 24151, "v": "अपि दुर्योधनं कृष्ण सर्वे वयमधश्चराः । नीचैर्भूत्वानुयास्यामो मा स्म नो भरता नशन् ।।"},
{"c": "5.72", "n": "21", "i": 24152, "v": "अप्युदासीनवृत्तिः स्याद्यथा नः कुरुभिः सह । वासुदेव तथा कार्यं न कुरूननयः स्पृशेत् ।।"},
{"c": "5.72", "n": "22", "i": 24153, "v": "वाच्यः पितामहो वृद्धो ये च कृष्ण सभासदः । भ्रातॄणामस्तु सौभ्रात्रं धार्तराष्ट्रः प्रशाम्यताम् ।।"},
{"c": "5.72", "n": "23", "i": 24154, "v": "अहमेतद्ब्रवीम्येवं राजा चैव प्रशंसति । अर्जुनो नैव युद्धार्थी भूयसी हि दयार्जुने ।।"},
{"c": "5.73", "t": "वैशंपायन उवाच ।"},
{"c": "5.73", "n": "1", "i": 24155, "v": "एतच्छ्रुत्वा महाबाहुः केशवः प्रहसन्निव । अभूतपूर्वं भीमस्य मार्दवोपगतं वचः ।।"},
{"c": "5.73", "n": "2", "i": 24156, "v": "गिरेरिव लघुत्वं तच्छीतत्वमिव पावके । मत्वा रामानुजः शौरिः शार्ङ्गधन्वा वृकोदरम् ।।"},
{"c": "5.73", "n": "3", "i": 24157, "v": "संतेजयंस्तदा वाग्भिर्मातरिश्वेव पावकम् । उवाच भीममासीनं कृपयाभिपरिप्लुतम् ।।"},
{"c": "5.73", "n": "4", "i": 24158, "v": "त्वमन्यदा भीमसेन युद्धमेव प्रशंससि । वधाभिनन्दिनः क्रूरान्धार्तराष्ट्रान्मिमर्दिषुः ।।"},
{"c": "5.73", "n": "5", "i": 24159, "v": "न च स्वपिषि जागर्षि न्युब्जः शेषे परंतप । घोरामशान्तां रुशतीं सदा वाचं प्रभाषसे ।।"},
{"c": "5.73", "n": "6", "i": 24160, "v": "निःश्वसन्नग्निवर्णेन संतप्तः स्वेन मन्युना । अप्रशान्तमना भीम सधूम इव पावकः ।।"},
{"c": "5.73", "n": "7", "i": 24161, "v": "एकान्ते निष्टनञ्शेषे भारार्त इव दुर्बलः । अपि त्वां केचिदुन्मत्तं मन्यन्तेऽतद्विदो जनाः ।।"},
{"c": "5.73", "n": "8", "i": 24162, "v": "आरुज्य वृक्षान्निर्मूलान्गजः परिभुजन्निव । निघ्नन्पद्भिः क्षितिं भीम निष्टनन्परिधावसि ।।"},
{"c": "5.73", "n": "9", "i": 24163, "v": "नास्मिञ्जनेऽभिरमसे रहः क्षियसि पाण्डव । नान्यं निशि दिवा वापि कदाचिदभिनन्दसि ।।"},
{"c": "5.73", "n": "10", "i": 24164, "v": "अकस्मात्स्मयमानश्च रहस्यास्से रुदन्निव । जान्वोर्मूर्धानमाधाय चिरमास्से प्रमीलितः ।।"},
{"c": "5.73", "n": "11", "i": 24165, "v": "भ्रुकुटिं च पुनः कुर्वन्नोष्ठौ च विलिहन्निव । अभीक्ष्णं दृश्यसे भीम सर्वं तन्मन्युकारितम् ।।"},
{"c": "5.73", "n": "12", "i": 24166, "v": "यथा पुरस्तात्सविता दृश्यते शुक्रमुच्चरन् । यथा च पश्चान्निर्मुक्तो ध्रुवं पर्येति रश्मिवान् ।।"},
{"c": "5.73", "n": "13", "i": 24167, "v": "तथा सत्यं ब्रवीम्येतन्नास्ति तस्य व्यतिक्रमः । हन्ताहं गदयाभ्येत्य दुर्योधनममर्षणम् ।।"},
{"c": "5.73", "n": "14", "i": 24168, "v": "इति स्म मध्ये भ्रातॄणां सत्येनालभसे गदाम् । तस्य ते प्रशमे बुद्धिर्धीयतेऽद्य परंतप ।।"},
{"c": "5.73", "n": "15", "i": 24169, "v": "अहो युद्धप्रतीपानि युद्धकाल उपस्थिते । पश्यसीवाप्रतीपानि किं त्वां भीर्भीम विन्दति ।।"},
{"c": "5.73", "n": "16", "i": 24170, "v": "अहो पार्थ निमित्तानि विपरीतानि पश्यसि । स्वप्नान्ते जागरान्ते च तस्मात्प्रशममिच्छसि ।।"},
{"c": "5.73", "n": "17", "i": 24171, "v": "अहो नाशंससे किंचित्पुंस्त्वं क्लीब इवात्मनि । कश्मलेनाभिपन्नोऽसि तेन ते विकृतं मनः ।।"},
{"c": "5.73", "n": "18", "i": 24172, "v": "उद्वेपते ते हृदयं मनस्ते प्रविषीदति । ऊरुस्तम्भगृहीतोऽसि तस्मात्प्रशममिच्छसि ।।"},
{"c": "5.73", "n": "19", "i": 24173, "v": "अनित्यं किल मर्त्यस्य चित्तं पार्थ चलाचलम् । वातवेगप्रचलिता अष्ठीला शाल्मलेरिव ।।"},
{"c": "5.73", "n": "20", "i": 24174, "v": "तवैषा विकृता बुद्धिर्गवां वागिव मानुषी । मनांसि पाण्डुपुत्राणां मज्जयत्यप्लवानिव ।।"},
{"c": "5.73", "n": "21", "i": 24175, "v": "इदं मे महदाश्चर्यं पर्वतस्येव सर्पणम् । यदीदृशं प्रभाषेथा भीमसेनासमं वचः ।।"},
{"c": "5.73", "n": "22", "i": 24176, "v": "स दृष्ट्वा स्वानि कर्माणि कुले जन्म च भारत । उत्तिष्ठस्व विषादं मा कृथा वीर स्थिरो भव ।।"},
{"c": "5.73", "n": "23", "i": 24177, "v": "न चैतदनुरूपं ते यत्ते ग्लानिररिंदम । यदोजसा न लभते क्षत्रियो न तदश्नुते ।।"},
{"c": "5.74", "t": "वैशंपायन उवाच ।"},
{"c": "5.74", "n": "1", "i": 24178, "v": "तथोक्तो वासुदेवेन नित्यमन्युरमर्षणः । सदश्ववत्समाधावद्बभाषे तदनन्तरम् ।।"},
{"c": "5.74", "n": "2", "i": 24179, "v": "अन्यथा मां चिकीर्षन्तमन्यथा मन्यसेऽच्युत । प्रणीतभावमत्यन्तं युधि सत्यपराक्रमम् ।।"},
{"c": "5.74", "n": "3", "i": 24180, "v": "वेत्थ दाशार्ह सत्त्वं मे दीर्घकालं सहोषितः । उत वा मां न जानासि प्लवन्ह्रद इवाप्लवः । तस्मादप्रतिरूपाभिर्वाग्भिर्मां त्वं समर्छसि ।।"},
{"c": "5.74", "n": "4", "i": 24181, "v": "कथं हि भीमसेनं मां जानन्कश्चन माधव । ब्रूयादप्रतिरूपाणि यथा मां वक्तुमर्हसि ।।"},
{"c": "5.74", "n": "5", "i": 24182, "v": "तस्मादिदं प्रवक्ष्यामि वचनं वृष्णिनन्दन । आत्मनः पौरुषं चैव बलं च न समं परैः ।।"},
{"c": "5.74", "n": "6", "i": 24183, "v": "सर्वथा नार्यकर्मैतत्प्रशंसा स्वयमात्मनः । अतिवादापविद्धस्तु वक्ष्यामि बलमात्मनः ।।"},
{"c": "5.74", "n": "7", "i": 24184, "v": "पश्येमे रोदसी कृष्ण ययोरासन्निमाः प्रजाः । अचले चाप्यनन्ते च प्रतिष्ठे सर्वमातरौ ।।"},
{"c": "5.74", "n": "8", "i": 24185, "v": "यदीमे सहसा क्रुद्धे समेयातां शिले इव । अहमेते निगृह्णीयां बाहुभ्यां सचराचरे ।।"},
{"c": "5.74", "n": "9", "i": 24186, "v": "पश्यैतदन्तरं बाह्वोर्महापरिघयोरिव । य एतत्प्राप्य मुच्येत न तं पश्यामि पूरुषम् ।।"},
{"c": "5.74", "n": "10", "i": 24187, "v": "हिमवांश्च समुद्रश्च वज्री च बलभित्स्वयम् । मयाभिपन्नं त्रायेरन्बलमास्थाय न त्रयः ।।"},
{"c": "5.74", "n": "11", "i": 24188, "v": "युध्येयं क्षत्रियान्सर्वान्पाण्डवेष्वाततायिनः । अधः पादतलेनैतानधिष्ठास्यामि भूतले ।।"},
{"c": "5.74", "n": "12", "i": 24189, "v": "न हि त्वं नाभिजानासि मम विक्रममच्युत । यथा मया विनिर्जित्य राजानो वशगाः कृताः ।।"},
{"c": "5.74", "n": "13", "i": 24190, "v": "अथ चेन्मां न जानासि सूर्यस्येवोद्यतः प्रभाम् । विगाढे युधि संबाधे वेत्स्यसे मां जनार्दन ।।"},
{"c": "5.74", "n": "14", "i": 24191, "v": "किं मात्यवाक्षीः परुषैर्व्रणं सूच्या इवानघ । यथामति ब्रवीम्येतद्विद्धि मामधिकं ततः ।।"},
{"c": "5.74", "n": "15", "i": 24192, "v": "द्रष्टासि युधि संबाधे प्रवृत्ते वैशसेऽहनि । मया प्रणुन्नान्मातङ्गान्रथिनः सादिनस्तथा ।।"},
{"c": "5.74", "n": "16", "i": 24193, "v": "तथा नरानभिक्रुद्धं निघ्नन्तं क्षत्रियर्षभान् । द्रष्टा मां त्वं च लोकश्च विकर्षन्तं वरान्वरान् ।।"},
{"c": "5.74", "n": "17", "i": 24194, "v": "न मे सीदन्ति मज्जानो न ममोद्वेपते मनः । सर्वलोकादभिक्रुद्धान्न भयं विद्यते मम ।।"},
{"c": "5.74", "n": "18", "i": 24195, "v": "किं तु सौहृदमेवैतत्कृपया मधुसूदन । सर्वांस्तितिक्षे संक्लेशान्मा स्म नो भरता नशन् ।।"},
{"c": "5.75", "t": "भगवानुवाच ।"},
{"c": "5.75", "n": "1", "i": 24196, "v": "भावं जिज्ञासमानोऽहं प्रणयादिदमब्रुवम् । न चाक्षेपान्न पाण्डित्यान्न क्रोधान्न विवक्षया ।।"},
{"c": "5.75", "n": "2", "i": 24197, "v": "वेदाहं तव माहात्म्यमुत ते वेद यद्बलम् । उत ते वेद कर्माणि न त्वां परिभवाम्यहम् ।।"},
{"c": "5.75", "n": "3", "i": 24198, "v": "यथा चात्मनि कल्याणं संभावयसि पाण्डव । सहस्रगुणमप्येतत्त्वयि संभावयाम्यहम् ।।"},
{"c": "5.75", "n": "4", "i": 24199, "v": "यादृशे च कुले जन्म सर्वराजाभिपूजिते । बन्धुभिश्च सुहृद्भिश्च भीम त्वमसि तादृशः ।।"},
{"c": "5.75", "n": "5", "i": 24200, "v": "जिज्ञासन्तो हि धर्मस्य संदिग्धस्य वृकोदर । पर्यायं न व्यवस्यन्ति दैवमानुषयोर्जनाः ।।"},
{"c": "5.75", "n": "6", "i": 24201, "v": "स एव हेतुर्भूत्वा हि पुरुषस्यार्थसिद्धिषु । विनाशेऽपि स एवास्य संदिग्धं कर्म पौरुषम् ।।"},
{"c": "5.75", "n": "7", "i": 24202, "v": "अन्यथा परिदृष्टानि कविभिर्दोषदर्शिभिः । अन्यथा परिवर्तन्ते वेगा इव नभस्वतः ।।"},
{"c": "5.75", "n": "8", "i": 24203, "v": "सुमन्त्रितं सुनीतं च न्यायतश्चोपपादितम् । कृतं मानुष्यकं कर्म दैवेनापि विरुध्यते ।।"},
{"c": "5.75", "n": "9", "i": 24204, "v": "दैवमप्यकृतं कर्म पौरुषेण विहन्यते । शीतमुष्णं तथा वर्षं क्षुत्पिपासे च भारत ।।"},
{"c": "5.75", "n": "10", "i": 24205, "v": "यदन्यद्दिष्टभावस्य पुरुषस्य स्वयंकृतम् । तस्मादनवरोधश्च विद्यते तत्र लक्षणम् ।।"},
{"c": "5.75", "n": "11", "i": 24206, "v": "लोकस्य नान्यतो वृत्तिः पाण्डवान्यत्र कर्मणः । एवंबुद्धिः प्रवर्तेत फलं स्यादुभयान्वयात् ।।"},
{"c": "5.75", "n": "12", "i": 24207, "v": "य एवं कृतबुद्धिः सन्कर्मस्वेव प्रवर्तते । नासिद्धौ व्यथते तस्य न सिद्धौ हर्षमश्नुते ।।"},
{"c": "5.75", "n": "13", "i": 24208, "v": "तत्रेयमर्थमात्रा मे भीमसेन विवक्षिता । नैकान्तसिद्धिर्मन्तव्या कुरुभिः सह संयुगे ।।"},
{"c": "5.75", "n": "14", "i": 24209, "v": "नातिप्रणीतरश्मिः स्यात्तथा भवति पर्यये । विषादमर्छेद्ग्लानिं वा एतदर्थं ब्रवीमि ते ।।"},
{"c": "5.75", "n": "15", "i": 24210, "v": "श्वोभूते धृतराष्ट्रस्य समीपं प्राप्य पाण्डव । यतिष्ये प्रशमं कर्तुं युष्मदर्थमहापयन् ।।"},
{"c": "5.75", "n": "16", "i": 24211, "v": "शमं चेत्ते करिष्यन्ति ततोऽनन्तं यशो मम । भवतां च कृतः कामस्तेषां च श्रेय उत्तमम् ।।"},
{"c": "5.75", "n": "17", "i": 24212, "v": "ते चेदभिनिवेक्ष्यन्ति नाभ्युपैष्यन्ति मे वचः । कुरवो युद्धमेवात्र रौद्रं कर्म भविष्यति ।।"},
{"c": "5.75", "n": "18", "i": 24213, "v": "अस्मिन्युद्धे भीमसेन त्वयि भारः समाहितः । धूरर्जुनेन धार्या स्याद्वोढव्य इतरो जनः ।।"},
{"c": "5.75", "n": "19", "i": 24214, "v": "अहं हि यन्ता बीभत्सोर्भविता संयुगे सति । धनंजयस्यैष कामो न हि युद्धं न कामये ।।"},
{"c": "5.75", "n": "20", "i": 24215, "v": "तस्मादाशङ्कमानोऽहं वृकोदर मतिं तव । तुदन्नक्लीबया वाचा तेजस्ते समदीपयम् ।।"},
{"c": "5.76", "t": "अर्जुन उवाच ।"},
{"c": "5.76", "n": "1", "i": 24216, "v": "उक्तं युधिष्ठिरेणैव यावद्वाच्यं जनार्दन । तव वाक्यं तु मे श्रुत्वा प्रतिभाति परंतप ।।"},
{"c": "5.76", "n": "2", "i": 24217, "v": "नैव प्रशममत्र त्वं मन्यसे सुकरं प्रभो । लोभाद्वा धृतराष्ट्रस्य दैन्याद्वा समुपस्थितात् ।।"},
{"c": "5.76", "n": "3", "i": 24218, "v": "अफलं मन्यसे चापि पुरुषस्य पराक्रमम् । न चान्तरेण कर्माणि पौरुषेण फलोदयः ।।"},
{"c": "5.76", "n": "4", "i": 24219, "v": "तदिदं भाषितं वाक्यं तथा च न तथैव च । न चैतदेवं द्रष्टव्यमसाध्यमिति किंचन ।।"},
{"c": "5.76", "n": "5", "i": 24220, "v": "किं चैतन्मन्यसे कृच्छ्रमस्माकं पापमादितः । कुर्वन्ति तेषां कर्माणि येषां नास्ति फलोदयः ।।"},
{"c": "5.76", "n": "6", "i": 24221, "v": "संपाद्यमानं सम्यक्च स्यात्कर्म सफलं प्रभो । स तथा कृष्ण वर्तस्व यथा शर्म भवेत्परैः ।।"},
{"c": "5.76", "n": "7", "i": 24222, "v": "पाण्डवानां कुरूणां च भवान्परमकः सुहृत् । सुराणामसुराणां च यथा वीर प्रजापतिः ।।"},
{"c": "5.76", "n": "8", "i": 24223, "v": "कुरूणां पाण्डवानां च प्रतिपत्स्व निरामयम् । अस्मद्धितमनुष्ठातुं न मन्ये तव दुष्करम् ।।"},
{"c": "5.76", "n": "9", "i": 24224, "v": "एवं चेत्कार्यतामेति कार्यं तव जनार्दन । गमनादेवमेव त्वं करिष्यसि न संशयः ।।"},
{"c": "5.76", "n": "10", "i": 24225, "v": "चिकीर्षितमथान्यत्ते तस्मिन्वीर दुरात्मनि । भविष्यति तथा सर्वं यथा तव चिकीर्षितम् ।।"},
{"c": "5.76", "n": "11", "i": 24226, "v": "शर्म तैः सह वा नोऽस्तु तव वा यच्चिकीर्षितम् । विचार्यमाणो यः कामस्तव कृष्ण स नो गुरुः ।।"},
{"c": "5.76", "n": "12", "i": 24227, "v": "न स नार्हति दुष्टात्मा वधं ससुतबान्धवः । येन धर्मसुते दृष्ट्वा न सा श्रीरुपमर्षिता ।।"},
{"c": "5.76", "n": "13", "i": 24228, "v": "यच्चाप्यपश्यतोपायं धर्मिष्ठं मधुसूदन । उपायेन नृशंसेन हृता दुर्द्यूतदेविना ।।"},
{"c": "5.76", "n": "14", "i": 24229, "v": "कथं हि पुरुषो जातः क्षत्रियेषु धनुर्धरः । समाहूतो निवर्तेत प्राणत्यागेऽप्युपस्थिते ।।"},
{"c": "5.76", "n": "15", "i": 24230, "v": "अधर्मेण जितान्दृष्ट्वा वने प्रव्रजितांस्तथा । वध्यतां मम वार्ष्णेय निर्गतोऽसौ सुयोधनः ।।"},
{"c": "5.76", "n": "16", "i": 24231, "v": "न चैतदद्भुतं कृष्ण मित्रार्थे यच्चिकीर्षसि । क्रिया कथं नु मुख्या स्यान्मृदुना वेतरेण वा ।।"},
{"c": "5.76", "n": "17", "i": 24232, "v": "अथ वा मन्यसे ज्यायान्वधस्तेषामनन्तरम् । तदेव क्रियतामाशु न विचार्यमतस्त्वया ।।"},
{"c": "5.76", "n": "18", "i": 24233, "v": "जानासि हि यथा तेन द्रौपदी पापबुद्धिना । परिक्लिष्टा सभामध्ये तच्च तस्यापि मर्षितम् ।।"},
{"c": "5.76", "n": "19", "i": 24234, "v": "स नाम सम्यग्वर्तेत पाण्डवेष्विति माधव । न मे संजायते बुद्धिर्बीजमुप्तमिवोषरे ।।"},
{"c": "5.76", "n": "20", "i": 24235, "v": "तस्माद्यन्मन्यसे युक्तं पाण्डवानां च यद्धितम् । तदाशु कुरु वार्ष्णेय यन्नः कार्यमनन्तरम् ।।"},
{"c": "5.77", "t": "भगवानुवाच ।"},
{"c": "5.77", "n": "1", "i": 24236, "v": "एवमेतन्महाबाहो यथा वदसि पाण्डव । सर्वं त्विदं समायत्तं बीभत्सो कर्मणोर्द्वयोः ।।"},
{"c": "5.77", "n": "2", "i": 24237, "v": "क्षेत्रं हि रसवच्छुद्धं कर्षकेणोपपादितम् । ऋते वर्षं न कौन्तेय जातु निर्वर्तयेत्फलम् ।।"},
{"c": "5.77", "n": "3", "i": 24238, "v": "तत्र वै पौरुषं ब्रूयुरासेकं यत्नकारितम् । तत्र चापि ध्रुवं पश्येच्छोषणं दैवकारितम् ।।"},
{"c": "5.77", "n": "4", "i": 24239, "v": "तदिदं निश्चितं बुद्ध्या पूर्वैरपि महात्मभिः । दैवे च मानुषे चैव संयुक्तं लोककारणम् ।।"},
{"c": "5.77", "n": "5", "i": 24240, "v": "अहं हि तत्करिष्यामि परं पुरुषकारतः । दैवं तु न मया शक्यं कर्म कर्तुं कथंचन ।।"},
{"c": "5.77", "n": "6", "i": 24241, "v": "स हि धर्मं च सत्यं च त्यक्त्वा चरति दुर्मतिः । न हि संतप्यते तेन तथारूपेण कर्मणा ।।"},
{"c": "5.77", "n": "7", "i": 24242, "v": "तां चापि बुद्धिं पापिष्ठां वर्धयन्त्यस्य मन्त्रिणः । शकुनिः सूतपुत्रश्च भ्राता दुःशासनस्तथा ।।"},
{"c": "5.77", "n": "8", "i": 24243, "v": "स हि त्यागेन राज्यस्य न शमं समुपेष्यति । अन्तरेण वधात्पार्थ सानुबन्धः सुयोधनः ।।"},
{"c": "5.77", "n": "9", "i": 24244, "v": "न चापि प्रणिपातेन त्यक्तुमिच्छति धर्मराट् । याच्यमानस्तु राज्यं स न प्रदास्यति दुर्मतिः ।।"},
{"c": "5.77", "n": "10", "i": 24245, "v": "न तु मन्ये स तद्वाच्यो यद्युधिष्ठिरशासनम् । उक्तं प्रयोजनं तत्र धर्मराजेन भारत ।।"},
{"c": "5.77", "n": "11", "i": 24246, "v": "तथा पापस्तु तत्सर्वं न करिष्यति कौरवः । तस्मिंश्चाक्रियमाणेऽसौ लोकवध्यो भविष्यति ।।"},
{"c": "5.77", "n": "12", "i": 24247, "v": "मम चापि स वध्यो वै जगतश्चापि भारत । येन कौमारके यूयं सर्वे विप्रकृतास्तथा ।।"},
{"c": "5.77", "n": "13", "i": 24248, "v": "विप्रलुप्तं च वो राज्यं नृशंसेन दुरात्मना । न चोपशाम्यते पापः श्रियं दृष्ट्वा युधिष्ठिरे ।।"},
{"c": "5.77", "n": "14", "i": 24249, "v": "असकृच्चाप्यहं तेन त्वत्कृते पार्थ भेदितः । न मया तद्गृहीतं च पापं तस्य चिकीर्षितम् ।।"},
{"c": "5.77", "n": "15", "i": 24250, "v": "जानासि हि महाबाहो त्वमप्यस्य परं मतम् । प्रियं चिकीर्षमाणं च धर्मराजस्य मामपि ।।"},
{"c": "5.77", "n": "16", "i": 24251, "v": "स जानंस्तस्य चात्मानं मम चैव परं मतम् । अजानन्निव चाकस्मादर्जुनाद्याभिशङ्कसे ।।"},
{"c": "5.77", "n": "17", "i": 24252, "v": "यच्चापि परमं दिव्यं तच्चाप्यवगतं त्वया । विधानविहितं पार्थ कथं शर्म भवेत्परैः ।।"},
{"c": "5.77", "n": "18", "i": 24253, "v": "यत्तु वाचा मया शक्यं कर्मणा चापि पाण्डव । करिष्ये तदहं पार्थ न त्वाशंसे शमं परैः ।।"},
{"c": "5.77", "n": "19", "i": 24254, "v": "कथं गोहरणे ब्रूयादिच्छञ्शर्म तथाविधम् । याच्यमानोऽपि भीष्मेण संवत्सरगतेऽध्वनि ।।"},
{"c": "5.77", "n": "20", "i": 24255, "v": "तदैव ते पराभूता यदा संकल्पितास्त्वया । लवशः क्षणशश्चापि न च तुष्टः सुयोधनः ।।"},
{"c": "5.77", "n": "21", "i": 24256, "v": "सर्वथा तु मया कार्यं धर्मराजस्य शासनम् । विभाव्यं तस्य भूयश्च कर्म पापं दुरात्मनः ।।"},
{"c": "5.78", "t": "नकुल उवाच ।"},
{"c": "5.78", "n": "1", "i": 24257, "v": "उक्तं बहुविधं वाक्यं धर्मराजेन माधव । धर्मज्ञेन वदान्येन धर्मयुक्तं च तत्त्वतः ।।"},
{"c": "5.78", "n": "2", "i": 24258, "v": "मतमाज्ञाय राज्ञश्च भीमसेनेन माधव । संशमो बाहुवीर्यं च ख्यापितं माधवात्मनः ।।"},
{"c": "5.78", "n": "3", "i": 24259, "v": "तथैव फल्गुनेनापि यदुक्तं तत्त्वया श्रुतम् । आत्मनश्च मतं वीर कथितं भवतासकृत् ।।"},
{"c": "5.78", "n": "4", "i": 24260, "v": "सर्वमेतदतिक्रम्य श्रुत्वा परमतं भवान् । यत्प्राप्तकालं मन्येथास्तत्कुर्याः पुरुषोत्तम ।।"},
{"c": "5.78", "n": "5", "i": 24261, "v": "तस्मिंस्तस्मिन्निमित्ते हि मतं भवति केशव । प्राप्तकालं मनुष्येण स्वयं कार्यमरिंदम ।।"},
{"c": "5.78", "n": "6", "i": 24262, "v": "अन्यथा चिन्तितो ह्यर्थः पुनर्भवति सोऽन्यथा । अनित्यमतयो लोके नराः पुरुषसत्तम ।।"},
{"c": "5.78", "n": "7", "i": 24263, "v": "अन्यथा बुद्धयो ह्यासन्नस्मासु वनवासिषु । अदृश्येष्वन्यथा कृष्ण दृश्येषु पुनरन्यथा ।।"},
{"c": "5.78", "n": "8", "i": 24264, "v": "अस्माकमपि वार्ष्णेय वने विचरतां तदा । न तथा प्रणयो राज्ये यथा संप्रति वर्तते ।।"},
{"c": "5.78", "n": "9", "i": 24265, "v": "निवृत्तवनवासान्नः श्रुत्वा वीर समागताः । अक्षौहिण्यो हि सप्तेमास्त्वत्प्रसादाज्जनार्दन ।।"},
{"c": "5.78", "n": "10", "i": 24266, "v": "इमान्हि पुरुषव्याघ्रानचिन्त्यबलपौरुषान् । आत्तशस्त्रान्रणे दृष्ट्वा न व्यथेदिह कः पुमान् ।।"},
{"c": "5.78", "n": "11", "i": 24267, "v": "स भवान्कुरुमध्ये तं सान्त्वपूर्वं भयान्वितम् । ब्रूयाद्वाक्यं यथा मन्दो न व्यथेत सुयोधनः ।।"},
{"c": "5.78", "n": "12", "i": 24268, "v": "युधिष्ठिरं भीमसेनं बीभत्सुं चापराजितम् । सहदेवं च मां चैव त्वां च रामं च केशव ।।"},
{"c": "5.78", "n": "13", "i": 24269, "v": "सात्यकिं च महावीर्यं विराटं च सहात्मजम् । द्रुपदं च सहामात्यं धृष्टद्युम्नं च पार्षतम् ।।"},
{"c": "5.78", "n": "14", "i": 24270, "v": "काशिराजं च विक्रान्तं धृष्टकेतुं च चेदिपम् । मांसशोणितभृन्मर्त्यः प्रतियुध्येत को युधि ।।"},
{"c": "5.78", "n": "15", "i": 24271, "v": "स भवान्गमनादेव साधयिष्यत्यसंशयम् । इष्टमर्थं महाबाहो धर्मराजस्य केवलम् ।।"},
{"c": "5.78", "n": "16", "i": 24272, "v": "विदुरश्चैव भीष्मश्च द्रोणश्च सहबाह्लिकः । श्रेयः समर्था विज्ञातुमुच्यमानं त्वयानघ ।।"},
{"c": "5.78", "n": "17", "i": 24273, "v": "ते चैनमनुनेष्यन्ति धृतराष्ट्रं जनाधिपम् । तं च पापसमाचारं सहामात्यं सुयोधनम् ।।"},
{"c": "5.78", "n": "18", "i": 24274, "v": "श्रोता चार्थस्य विदुरस्त्वं च वक्ता जनार्दन । कमिवार्थं विवर्तन्तं स्थापयेतां न वर्त्मनि ।।"},
{"c": "5.79", "t": "सहदेव उवाच ।"},
{"c": "5.79", "n": "1", "i": 24275, "v": "यदेतत्कथितं राज्ञा धर्म एष सनातनः । यथा तु युद्धमेव स्यात्तथा कार्यमरिंदम ।।"},
{"c": "5.79", "n": "2", "i": 24276, "v": "यदि प्रशममिच्छेयुः कुरवः पाण्डवैः सह । तथापि युद्धं दाशार्ह योजयेथाः सहैव तैः ।।"},
{"c": "5.79", "n": "3", "i": 24277, "v": "कथं नु दृष्ट्वा पाञ्चालीं तथा क्लिष्टां सभागताम् । अवधेन प्रशाम्येत मम मन्युः सुयोधने ।।"},
{"c": "5.79", "n": "4", "i": 24278, "v": "यदि भीमार्जुनौ कृष्ण धर्मराजश्च धार्मिकः । धर्ममुत्सृज्य तेनाहं योद्धुमिच्छामि संयुगे ।।"},
{"c": "5.79", "t": "सात्यकिरुवाच ।"},
{"c": "5.79", "n": "5", "i": 24279, "v": "सत्यमाह महाबाहो सहदेवो महामतिः । दुर्योधनवधे शान्तिस्तस्य कोपस्य मे भवेत् ।।"},
{"c": "5.79", "n": "6", "i": 24280, "v": "जानासि हि यथा दृष्ट्वा चीराजिनधरान्वने । तवापि मन्युरुद्भूतो दुःखितान्प्रेक्ष्य पाण्डवान् ।।"},
{"c": "5.79", "n": "7", "i": 24281, "v": "तस्मान्माद्रीसुतः शूरो यदाह पुरुषर्षभः । वचनं सर्वयोधानां तन्मतं पुरुषोत्तम ।।"},
{"c": "5.79", "t": "वैशंपायन उवाच ।"},
{"c": "5.79", "n": "8", "i": 24282, "v": "एवं वदति वाक्यं तु युयुधाने महामतौ । सुभीमः सिंहनादोऽभूद्योधानां तत्र सर्वशः ।।"},
{"c": "5.79", "n": "9", "i": 24283, "v": "सर्वे हि सर्वतो वीरास्तद्वचः प्रत्यपूजयन् । साधु साध्विति शैनेयं हर्षयन्तो युयुत्सवः ।।"},
{"c": "5.80", "t": "वैशंपायन उवाच ।"},
{"c": "5.80", "n": "1", "i": 24284, "v": "राज्ञस्तु वचनं श्रुत्वा धर्मार्थसहितं हितम् । कृष्णा दाशार्हमासीनमब्रवीच्छोककर्षिता ।।"},
{"c": "5.80", "n": "2", "i": 24285, "v": "सुता द्रुपदराजस्य स्वसितायतमूर्धजा । संपूज्य सहदेवं च सात्यकिं च महारथम् ।।"},
{"c": "5.80", "n": "3", "i": 24286, "v": "भीमसेनं च संशान्तं दृष्ट्वा परमदुर्मनाः । अश्रुपूर्णेक्षणा वाक्यमुवाचेदं मनस्विनी ।।"},
{"c": "5.80", "n": "4", "i": 24287, "v": "विदितं ते महाबाहो धर्मज्ञ मधुसूदन । यथा निकृतिमास्थाय भ्रंशिताः पाण्डवाः सुखात् ।।"},
{"c": "5.80", "n": "5", "i": 24288, "v": "धृतराष्ट्रस्य पुत्रेण सामात्येन जनार्दन । यथा च संजयो राज्ञा मन्त्रं रहसि श्रावितः ।।"},
{"c": "5.80", "n": "6", "i": 24289, "v": "युधिष्ठिरेण दाशार्ह तच्चापि विदितं तव । यथोक्तः संजयश्चैव तच्च सर्वं श्रुतं त्वया ।।"},
{"c": "5.80", "n": "7", "i": 24290, "v": "पञ्च नस्तात दीयन्तां ग्रामा इति महाद्युते । कुशस्थलं वृकस्थलमासन्दी वारणावतम् ।।"},
{"c": "5.80", "n": "8", "i": 24291, "v": "अवसानं महाबाहो किंचिदेव तु पञ्चमम् । इति दुर्योधनो वाच्यः सुहृदश्चास्य केशव ।।"},
{"c": "5.80", "n": "9", "i": 24292, "v": "तच्चापि नाकरोद्वाक्यं श्रुत्वा कृष्ण सुयोधनः । युधिष्ठिरस्य दाशार्ह ह्रीमतः संधिमिच्छतः ।।"},
{"c": "5.80", "n": "10", "i": 24293, "v": "अप्रदानेन राज्यस्य यदि कृष्ण सुयोधनः । संधिमिच्छेन्न कर्तव्यस्तत्र गत्वा कथंचन ।।"},
{"c": "5.80", "n": "11", "i": 24294, "v": "शक्ष्यन्ति हि महाबाहो पाण्डवाः सृञ्जयैः सह । धार्तराष्ट्रबलं घोरं क्रुद्धं प्रतिसमासितुम् ।।"},
{"c": "5.80", "n": "12", "i": 24295, "v": "न हि साम्ना न दानेन शक्योऽर्थस्तेषु कश्चन । तस्मात्तेषु न कर्तव्या कृपा ते मधुसूदन ।।"},
{"c": "5.80", "n": "13", "i": 24296, "v": "साम्ना दानेन वा कृष्ण ये न शाम्यन्ति शत्रवः । मोक्तव्यस्तेषु दण्डः स्याज्जीवितं परिरक्षता ।।"},
{"c": "5.80", "n": "14", "i": 24297, "v": "तस्मात्तेषु महादण्डः क्षेप्तव्यः क्षिप्रमच्युत । त्वया चैव महाबाहो पाण्डवैः सह सृञ्जयैः ।।"},
{"c": "5.80", "n": "15", "i": 24298, "v": "एतत्समर्थं पार्थानां तव चैव यशस्करम् । क्रियमाणं भवेत्कृष्ण क्षत्रस्य च सुखावहम् ।।"},
{"c": "5.80", "n": "16", "i": 24299, "v": "क्षत्रियेण हि हन्तव्यः क्षत्रियो लोभमास्थितः । अक्षत्रियो वा दाशार्ह स्वधर्ममनुतिष्ठता ।।"},
{"c": "5.80", "n": "17", "i": 24300, "v": "अन्यत्र ब्राह्मणात्तात सर्वपापेष्ववस्थितात् । गुरुर्हि सर्ववर्णानां ब्राह्मणः प्रसृताग्रभुक् ।।"},
{"c": "5.80", "n": "18", "i": 24301, "v": "यथावध्ये भवेद्दोषो वध्यमाने जनार्दन । स वध्यस्यावधे दृष्ट इति धर्मविदो विदुः ।।"},
{"c": "5.80", "n": "19", "i": 24302, "v": "यथा त्वां न स्पृशेदेष दोषः कृष्ण तथा कुरु । पाण्डवैः सह दाशार्ह सृञ्जयैश्च ससैनिकैः ।।"},
{"c": "5.80", "n": "20", "i": 24303, "v": "पुनरुक्तं च वक्ष्यामि विश्रम्भेण जनार्दन । का नु सीमन्तिनी मादृक्पृथिव्यामस्ति केशव ।।"},
{"c": "5.80", "n": "21", "i": 24304, "v": "सुता द्रुपदराजस्य वेदिमध्यात्समुत्थिता । धृष्टद्युम्नस्य भगिनी तव कृष्ण प्रिया सखी ।।"},
{"c": "5.80", "n": "22", "i": 24305, "v": "आजमीढकुलं प्राप्ता स्नुषा पाण्डोर्महात्मनः । महिषी पाण्डुपुत्राणां पञ्चेन्द्रसमवर्चसाम् ।।"},
{"c": "5.80", "n": "23", "i": 24306, "v": "सुता मे पञ्चभिर्वीरैः पञ्च जाता महारथाः । अभिमन्युर्यथा कृष्ण तथा ते तव धर्मतः ।।"},
{"c": "5.80", "n": "24", "i": 24307, "v": "साहं केशग्रहं प्राप्ता परिक्लिष्टा सभां गता । पश्यतां पाण्डुपुत्राणां त्वयि जीवति केशव ।।"},
{"c": "5.80", "n": "25", "i": 24308, "v": "जीवत्सु कौरवेयेषु पाञ्चालेष्वथ वृष्णिषु । दासीभूतास्मि पापानां सभामध्ये व्यवस्थिता ।।"},
{"c": "5.80", "n": "26", "i": 24309, "v": "निरामर्षेष्वचेष्टेषु प्रेक्षमाणेषु पाण्डुषु । त्राहि मामिति गोविन्द मनसा काङ्क्षितोऽसि मे ।।"},
{"c": "5.80", "n": "27", "i": 24310, "v": "यत्र मां भगवान्राजा श्वशुरो वाक्यमब्रवीत् । वरं वृणीष्व पाञ्चालि वरार्हासि मतासि मे ।।"},
{"c": "5.80", "n": "28", "i": 24311, "v": "अदासाः पाण्डवाः सन्तु सरथाः सायुधा इति । मयोक्ते यत्र निर्मुक्ता वनवासाय केशव ।।"},
{"c": "5.80", "n": "29", "i": 24312, "v": "एवंविधानां दुःखानामभिज्ञोऽसि जनार्दन । त्राहि मां पुण्डरीकाक्ष सभर्तृज्ञातिबान्धवाम् ।।"},
{"c": "5.80", "n": "30", "i": 24313, "v": "नन्वहं कृष्ण भीष्मस्य धृतराष्ट्रस्य चोभयोः । स्नुषा भवामि धर्मेण साहं दासीकृताभवम् ।।"},
{"c": "5.80", "n": "31", "i": 24314, "v": "धिग्बलं भीमसेनस्य धिक्पार्थस्य धनुष्मताम् । यत्र दुर्योधनः कृष्ण मुहूर्तमपि जीवति ।।"},
{"c": "5.80", "n": "32", "i": 24315, "v": "यदि तेऽहमनुग्राह्या यदि तेऽस्ति कृपा मयि । धार्तराष्ट्रेषु वै कोपः सर्वः कृष्ण विधीयताम् ।।"},
{"c": "5.80", "n": "33", "i": 24316, "v": "इत्युक्त्वा मृदुसंहारं वृजिनाग्रं सुदर्शनम् । सुनीलमसितापाङ्गी पुण्यगन्धाधिवासितम् ।।"},
{"c": "5.80", "n": "34", "i": 24317, "v": "सर्वलक्षणसंपन्नं महाभुजगवर्चसम् । केशपक्षं वरारोहा गृह्य सव्येन पाणिना ।।"},
{"c": "5.80", "n": "35", "i": 24318, "v": "पद्माक्षी पुण्डरीकाक्षमुपेत्य गजगामिनी । अश्रुपूर्णेक्षणा कृष्णा कृष्णं वचनमब्रवीत् ।।"},
{"c": "5.80", "n": "36", "i": 24319, "v": "अयं ते पुण्डरीकाक्ष दुःशासनकरोद्धृतः । स्मर्तव्यः सर्वकालेषु परेषां संधिमिच्छता ।।"},
{"c": "5.80", "n": "37", "i": 24320, "v": "यदि भीमार्जुनौ कृष्ण कृपणौ संधिकामुकौ । पिता मे योत्स्यते वृद्धः सह पुत्रैर्महारथैः ।।"},
{"c": "5.80", "n": "38", "i": 24321, "v": "पञ्च चैव महावीर्याः पुत्रा मे मधुसूदन । अभिमन्युं पुरस्कृत्य योत्स्यन्ति कुरुभिः सह ।।"},
{"c": "5.80", "n": "39", "i": 24322, "v": "दुःशासनभुजं श्यामं संछिन्नं पांसुगुण्ठितम् । यद्यहं तं न पश्यामि का शान्तिर्हृदयस्य मे ।।"},
{"c": "5.80", "n": "40", "i": 24323, "v": "त्रयोदश हि वर्षाणि प्रतीक्षन्त्या गतानि मे । निधाय हृदये मन्युं प्रदीप्तमिव पावकम् ।।"},
{"c": "5.80", "n": "41", "i": 24324, "v": "विदीर्यते मे हृदयं भीमवाक्शल्यपीडितम् । योऽयमद्य महाबाहुर्धर्मं समनुपश्यति ।।"},
{"c": "5.80", "n": "42", "i": 24325, "v": "इत्युक्त्वा बाष्पसन्नेन कण्ठेनायतलोचना । रुरोद कृष्णा सोत्कम्पं सस्वरं बाष्पगद्गदम् ।।"},
{"c": "5.80", "n": "43", "i": 24326, "v": "स्तनौ पीनायतश्रोणी सहितावभिवर्षती । द्रवीभूतमिवात्युष्णमुत्सृजद्वारि नेत्रजम् ।।"},
{"c": "5.80", "n": "44", "i": 24327, "v": "तामुवाच महाबाहुः केशवः परिसान्त्वयन् । अचिराद्द्रक्ष्यसे कृष्णे रुदतीर्भरतस्त्रियः ।।"},
{"c": "5.80", "n": "45", "i": 24328, "v": "एवं ता भीरु रोत्स्यन्ति निहतज्ञातिबान्धवाः । हतमित्रा हतबला येषां क्रुद्धासि भामिनि ।।"},
{"c": "5.80", "n": "46", "i": 24329, "v": "अहं च तत्करिष्यामि भीमार्जुनयमैः सह । युधिष्ठिरनियोगेन दैवाच्च विधिनिर्मितात् ।।"},
{"c": "5.80", "n": "47", "i": 24330, "v": "धार्तराष्ट्राः कालपक्वा न चेच्छृण्वन्ति मे वचः । शेष्यन्ते निहता भूमौ श्वशृगालादनीकृताः ।।"},
{"c": "5.80", "n": "48", "i": 24331, "v": "चलेद्धि हिमवाञ्शैलो मेदिनी शतधा भवेत् । द्यौः पतेच्च सनक्षत्रा न मे मोघं वचो भवेत् ।।"},
{"c": "5.80", "n": "49", "i": 24332, "v": "सत्यं ते प्रतिजानामि कृष्णे बाष्पो निगृह्यताम् । हतामित्राञ्श्रिया युक्तानचिराद्द्रक्ष्यसे पतीन् ।।"},
{"c": "5.81", "t": "अर्जुन उवाच ।"},
{"c": "5.81", "n": "1", "i": 24333, "v": "कुरूणामद्य सर्वेषां भवान्सुहृदनुत्तमः । संबन्धी दयितो नित्यमुभयोः पक्षयोरपि ।।"},
{"c": "5.81", "n": "2", "i": 24334, "v": "पाण्डवैर्धार्तराष्ट्राणां प्रतिपाद्यमनामयम् । समर्थः प्रशमं चैषां कर्तुं त्वमसि केशव ।।"},
{"c": "5.81", "n": "3", "i": 24335, "v": "त्वमितः पुण्डरीकाक्ष सुयोधनममर्षणम् । शान्त्यर्थं भारतं ब्रूया यत्तद्वाच्यममित्रहन् ।।"},
{"c": "5.81", "n": "4", "i": 24336, "v": "त्वया धर्मार्थयुक्तं चेदुक्तं शिवमनामयम् । हितं नादास्यते बालो दिष्टस्य वशमेष्यति ।।"},
{"c": "5.81", "t": "भगवानुवाच ।"},
{"c": "5.81", "n": "5", "i": 24337, "v": "धर्म्यमस्मद्धितं चैव कुरूणां यदनामयम् । एष यास्यामि राजानं धृतराष्ट्रमभीप्सया ।।"},
{"c": "5.81", "t": "वैशंपायन उवाच ।"},
{"c": "5.81", "n": "6", "i": 24338, "v": "ततो व्यपेते तमसि सूर्ये विमल उद्गते । मैत्रे मुहूर्ते संप्राप्ते मृद्वर्चिषि दिवाकरे ।।"},
{"c": "5.81", "n": "7", "i": 24339, "v": "कौमुदे मासि रेवत्यां शरदन्ते हिमागमे । स्फीतसस्यसुखे काले कल्यः सत्त्ववतां वरः ।।"},
{"c": "5.81", "n": "8", "i": 24340, "v": "मङ्गल्याः पुण्यनिर्घोषा वाचः शृण्वंश्च सूनृताः । ब्राह्मणानां प्रतीतानामृषीणामिव वासवः ।।"},
{"c": "5.81", "n": "9", "i": 24341, "v": "कृत्वा पौर्वाह्णिकं कृत्यं स्नातः शुचिरलंकृतः । उपतस्थे विवस्वन्तं पावकं च जनार्दनः ।।"},
{"c": "5.81", "n": "10", "i": 24342, "v": "ऋषभं पृष्ठ आलभ्य ब्राह्मणानभिवाद्य च । अग्निं प्रदक्षिणं कृत्वा पश्यन्कल्याणमग्रतः ।।"},
{"c": "5.81", "n": "11", "i": 24343, "v": "तत्प्रतिज्ञाय वचनं पाण्डवस्य जनार्दनः । शिनेर्नप्तारमासीनमभ्यभाषत सात्यकिम् ।।"},
{"c": "5.81", "n": "12", "i": 24344, "v": "रथ आरोप्यतां शङ्खश्चक्रं च गदया सह । उपासङ्गाश्च शक्त्यश्च सर्वप्रहरणानि च ।।"},
{"c": "5.81", "n": "13", "i": 24345, "v": "दुर्योधनो हि दुष्टात्मा कर्णश्च सहसौबलः । न च शत्रुरवज्ञेयः प्राकृतोऽपि बलीयसा ।।"},
{"c": "5.81", "n": "14", "i": 24346, "v": "ततस्तन्मतमाज्ञाय केशवस्य पुरःसराः । प्रसस्रुर्योजयिष्यन्तो रथं चक्रगदाभृतः ।।"},
{"c": "5.81", "n": "15", "i": 24347, "v": "तं दीप्तमिव कालाग्निमाकाशगमिवाध्वगम् । चन्द्रसूर्यप्रकाशाभ्यां चक्राभ्यां समलंकृतम् ।।"},
{"c": "5.81", "n": "16", "i": 24348, "v": "अर्धचन्द्रैश्च चन्द्रैश्च मत्स्यैः समृगपक्षिभिः । पुष्पैश्च विविधैश्चित्रं मणिरत्नैश्च सर्वशः ।।"},
{"c": "5.81", "n": "17", "i": 24349, "v": "तरुणादित्यसंकाशं बृहन्तं चारुदर्शनम् । मणिहेमविचित्राङ्गं सुध्वजं सुपताकिनम् ।।"},
{"c": "5.81", "n": "18", "i": 24350, "v": "सूपस्करमनाधृष्यं वैयाघ्रपरिवारणम् । यशोघ्नं प्रत्यमित्राणां यदूनां नन्दिवर्धनम् ।।"},
{"c": "5.81", "n": "19", "i": 24351, "v": "वाजिभिः सैन्यसुग्रीवमेघपुष्पबलाहकैः । स्नातैः संपादयां चक्रुः संपन्नैः सर्वसंपदा ।।"},
{"c": "5.81", "n": "20", "i": 24352, "v": "महिमानं तु कृष्णस्य भूय एवाभिवर्धयन् । सुघोषः पतगेन्द्रेण ध्वजेन युयुजे रथः ।।"},
{"c": "5.81", "n": "21", "i": 24353, "v": "तं मेरुशिखरप्रख्यं मेघदुन्दुभिनिस्वनम् । आरुरोह रथं शौरिर्विमानमिव पुण्यकृत् ।।"},
{"c": "5.81", "n": "22", "i": 24354, "v": "ततः सात्यकिमारोप्य प्रययौ पुरुषोत्तमः । पृथिवीं चान्तरिक्षं च रथघोषेण नादयन् ।।"},
{"c": "5.81", "n": "23", "i": 24355, "v": "व्यपोढाभ्रघनः कालः क्षणेन समपद्यत । शिवश्चानुववौ वायुः प्रशान्तमभवद्रजः ।।"},
{"c": "5.81", "n": "24", "i": 24356, "v": "प्रदक्षिणानुलोमाश्च मङ्गल्या मृगपक्षिणः । प्रयाणे वासुदेवस्य बभूवुरनुयायिनः ।।"},
{"c": "5.81", "n": "25", "i": 24357, "v": "मङ्गल्यार्थपदैः शब्दैरन्ववर्तन्त सर्वशः । सारसाः शतपत्राश्च हंसाश्च मधुसूदनम् ।।"},
{"c": "5.81", "n": "26", "i": 24358, "v": "मन्त्राहुतिमहाहोमैर्हूयमानश्च पावकः । प्रदक्षिणशिखो भूत्वा विधूमः समपद्यत ।।"},
{"c": "5.81", "n": "27", "i": 24359, "v": "वसिष्ठो वामदेवश्च भूरिद्युम्नो गयः क्रथः । शुक्रनारदवाल्मीका मरुतः कुशिको भृगुः ।।"},
{"c": "5.81", "n": "28", "i": 24360, "v": "ब्रह्मदेवर्षयश्चैव कृष्णं यदुसुखावहम् । प्रदक्षिणमवर्तन्त सहिता वासवानुजम् ।।"},
{"c": "5.81", "n": "29", "i": 24361, "v": "एवमेतैर्महाभागैर्महर्षिगणसाधुभिः । पूजितः प्रययौ कृष्णः कुरूणां सदनं प्रति ।।"},
{"c": "5.81", "n": "30", "i": 24362, "v": "तं प्रयान्तमनुप्रायात्कुन्तीपुत्रो युधिष्ठिरः । भीमसेनार्जुनौ चोभौ माद्रीपुत्रौ च पाण्डवौ ।।"},
{"c": "5.81", "n": "31", "i": 24363, "v": "चेकितानश्च विक्रान्तो धृष्टकेतुश्च चेदिपः । द्रुपदः काशिराजश्च शिखण्डी च महारथः ।।"},
{"c": "5.81", "n": "32", "i": 24364, "v": "धृष्टद्युम्नः सपुत्रश्च विराटः केकयैः सह । संसाधनार्थं प्रययुः क्षत्रियाः क्षत्रियर्षभम् ।।"},
{"c": "5.81", "n": "33", "i": 24365, "v": "ततोऽनुव्रज्य गोविन्दं धर्मराजो युधिष्ठिरः । राज्ञां सकाशे द्युतिमानुवाचेदं वचस्तदा ।।"},
{"c": "5.81", "n": "34", "i": 24366, "v": "यो नैव कामान्न भयान्न लोभान्नार्थकारणात् । अन्यायमनुवर्तेत स्थिरबुद्धिरलोलुपः ।।"},
{"c": "5.81", "n": "35", "i": 24367, "v": "धर्मज्ञो धृतिमान्प्राज्ञः सर्वभूतेषु केशवः । ईश्वरः सर्वभूतानां देवदेवः प्रतापवान् ।।"},
{"c": "5.81", "n": "36", "i": 24368, "v": "तं सर्वगुणसंपन्नं श्रीवत्सकृतलक्षणम् । संपरिष्वज्य कौन्तेयः संदेष्टुमुपचक्रमे ।।"},
{"c": "5.81", "n": "37", "i": 24369, "v": "या सा बाल्यात्प्रभृत्यस्मान्पर्यवर्धयताबला । उपवासतपःशीला सदा स्वस्त्ययने रता ।।"},
{"c": "5.81", "n": "38", "i": 24370, "v": "देवतातिथिपूजासु गुरुशुश्रूषणे रता । वत्सला प्रियपुत्रा च प्रियास्माकं जनार्दन ।।"},
{"c": "5.81", "n": "39", "i": 24371, "v": "सुयोधनभयाद्या नोऽत्रायतामित्रकर्शन । महतो मृत्युसंबाधादुत्तरन्नौरिवार्णवात् ।।"},
{"c": "5.81", "n": "40", "i": 24372, "v": "अस्मत्कृते च सततं यया दुःखानि माधव । अनुभूतान्यदुःखार्हा तां स्म पृच्छेरनामयम् ।।"},
{"c": "5.81", "n": "41", "i": 24373, "v": "भृशमाश्वासयेश्चैनां पुत्रशोकपरिप्लुताम् । अभिवाद्य स्वजेथाश्च पाण्डवान्परिकीर्तयन् ।।"},
{"c": "5.81", "n": "42", "i": 24374, "v": "ऊढात्प्रभृति दुःखानि श्वशुराणामरिंदम । निकारानतदर्हा च पश्यन्ती दुःखमश्नुते ।।"},
{"c": "5.81", "n": "43", "i": 24375, "v": "अपि जातु स कालः स्यात्कृष्ण दुःखविपर्ययः । यदहं मातरं क्लिष्टां सुखे दध्यामरिंदम ।।"},
{"c": "5.81", "n": "44", "i": 24376, "v": "प्रव्रजन्तोऽन्वधावत्सा कृपणा पुत्रगृद्धिनी । रुदतीमपहायैनामुपगच्छाम यद्वनम् ।।"},
{"c": "5.81", "n": "45", "i": 24377, "v": "न नूनं म्रियते दुःखैः सा चेज्जीवति केशव । तथा पुत्राधिभिर्गाढमार्ता ह्यानर्तसत्कृता ।।"},
{"c": "5.81", "n": "46", "i": 24378, "v": "अभिवाद्या तु सा कृष्ण त्वया मद्वचनाद्विभो । धृतराष्ट्रश्च कौरव्यो राजानश्च वयोऽधिकाः ।।"},
{"c": "5.81", "n": "47", "i": 24379, "v": "भीष्मं द्रोणं कृपं चैव महाराजं च बाह्लिकम् । द्रौणिं च सोमदत्तं च सर्वांश्च भरतान्पृथक् ।।"},
{"c": "5.81", "n": "48", "i": 24380, "v": "विदुरं च महाप्राज्ञं कुरूणां मन्त्रधारिणम् । अगाधबुद्धिं धर्मज्ञं स्वजेथा मधुसूदन ।।"},
{"c": "5.81", "n": "49", "i": 24381, "v": "इत्युक्त्वा केशवं तत्र राजमध्ये युधिष्ठिरः । अनुज्ञातो निववृते कृष्णं कृत्वा प्रदक्षिणम् ।।"},
{"c": "5.81", "n": "50", "i": 24382, "v": "व्रजन्नेव तु बीभत्सुः सखायं पुरुषर्षभम् । अब्रवीत्परवीरघ्नं दाशार्हमपराजितम् ।।"},
{"c": "5.81", "n": "51", "i": 24383, "v": "यदस्माकं विभो वृत्तं पुरा वै मन्त्रनिश्चये । अर्धराज्यस्य गोविन्द विदितं सर्वराजसु ।।"},
{"c": "5.81", "n": "52", "i": 24384, "v": "तच्चेद्दद्यादसङ्गेन सत्कृत्यानवमन्य च । प्रियं मे स्यान्महाबाहो मुच्येरन्महतो भयात् ।।"},
{"c": "5.81", "n": "53", "i": 24385, "v": "अतश्चेदन्यथा कर्ता धार्तराष्ट्रोऽनुपायवित् । अन्तं नूनं करिष्यामि क्षत्रियाणां जनार्दन ।।"},
{"c": "5.81", "n": "54", "i": 24386, "v": "एवमुक्ते पाण्डवेन पर्यहृष्यद्वृकोदरः । मुहुर्मुहुः क्रोधवशात्प्रावेपत च पाण्डवः ।।"},
{"c": "5.81", "n": "55", "i": 24387, "v": "वेपमानश्च कौन्तेयः प्राक्रोशन्महतो रवान् । धनंजयवचः श्रुत्वा हर्षोत्सिक्तमना भृशम् ।।"},
{"c": "5.81", "n": "56", "i": 24388, "v": "तस्य तं निनदं श्रुत्वा संप्रावेपन्त धन्विनः । वाहनानि च सर्वाणि शकृन्मूत्रं प्रसुस्रुवुः ।।"},
{"c": "5.81", "n": "57", "i": 24389, "v": "इत्युक्त्वा केशवं तत्र तथा चोक्त्वा विनिश्चयम् । अनुज्ञातो निववृते परिष्वज्य जनार्दनम् ।।"},
{"c": "5.81", "n": "58", "i": 24390, "v": "तेषु राजसु सर्वेषु निवृत्तेषु जनार्दनः । तूर्णमभ्यपतद्धृष्टः सैन्यसुग्रीववाहनः ।।"},
{"c": "5.81", "n": "59", "i": 24391, "v": "ते हया वासुदेवस्य दारुकेण प्रचोदिताः । पन्थानमाचेमुरिव ग्रसमाना इवाम्बरम् ।।"},
{"c": "5.81", "n": "60", "i": 24392, "v": "अथापश्यन्महाबाहुरृषीनध्वनि केशवः । ब्राह्म्या श्रिया दीप्यमानान्स्थितानुभयतः पथि ।।"},
{"c": "5.81", "n": "61", "i": 24393, "v": "सोऽवतीर्य रथात्तूर्णमभिवाद्य जनार्दनः । यथावत्तानृषीन्सर्वानभ्यभाषत पूजयन् ।।"},
{"c": "5.81", "n": "62", "i": 24394, "v": "कच्चिल्लोकेषु कुशलं कच्चिद्धर्मः स्वनुष्ठितः । ब्राह्मणानां त्रयो वर्णाः कच्चित्तिष्ठन्ति शासने ।।"},
{"c": "5.81", "n": "63", "i": 24395, "v": "तेभ्यः प्रयुज्य तां पूजां प्रोवाच मधुसूदनः । भगवन्तः क्व संसिद्धाः का वीथी भवतामिह ।।"},
{"c": "5.81", "n": "64", "i": 24396, "v": "किं वा भगवतां कार्यमहं किं करवाणि वः । केनार्थेनोपसंप्राप्ता भगवन्तो महीतलम् ।।"},
{"c": "5.81", "n": "65", "i": 24397, "v": "तमब्रवीज्जामदग्न्य उपेत्य मधुसूदनम् । परिष्वज्य च गोविन्दं पुरा सुचरिते सखा ।।"},
{"c": "5.81", "n": "66", "i": 24398, "v": "देवर्षयः पुण्यकृतो ब्राह्मणाश्च बहुश्रुताः । राजर्षयश्च दाशार्ह मानयन्तस्तपस्विनः ।।"},
{"c": "5.81", "n": "67", "i": 24399, "v": "देवासुरस्य द्रष्टारः पुराणस्य महाद्युते । समेतं पार्थिवं क्षत्रं दिदृक्षन्तश्च सर्वतः ।।"},
{"c": "5.81", "n": "68", "i": 24400, "v": "सभासदश्च राजानस्त्वां च सत्यं जनार्दन । एतन्महत्प्रेक्षणीयं द्रष्टुं गच्छाम केशव ।।"},
{"c": "5.81", "n": "69", "i": 24401, "v": "धर्मार्थसहिता वाचः श्रोतुमिच्छाम माधव । त्वयोच्यमानाः कुरुषु राजमध्ये परंतप ।।"},
{"c": "5.81", "n": "70", "i": 24402, "v": "भीष्मद्रोणादयश्चैव विदुरश्च महामतिः । त्वं च यादवशार्दूल सभायां वै समेष्यथ ।।"},
{"c": "5.81", "n": "71", "i": 24403, "v": "तव वाक्यानि दिव्यानि तत्र तेषां च माधव । श्रोतुमिच्छाम गोविन्द सत्यानि च शुभानि च ।।"},
{"c": "5.81", "n": "72", "i": 24404, "v": "आपृष्टोऽसि महाबाहो पुनर्द्रक्ष्यामहे वयम् । याह्यविघ्नेन वै वीर द्रक्ष्यामस्त्वां सभागतम् ।।"},
{"c": "5.82", "t": "वैशंपायन उवाच ।"},
{"c": "5.82", "n": "1", "i": 24405, "v": "प्रयान्तं देवकीपुत्रं परवीररुजो दश । महारथा महाबाहुमन्वयुः शस्त्रपाणयः ।।"},
{"c": "5.82", "n": "2", "i": 24406, "v": "पदातीनां सहस्रं च सादिनां च परंतप । भोज्यं च विपुलं राजन्प्रेष्याश्च शतशोऽपरे ।।"},
{"c": "5.82", "t": "जनमेजय उवाच ।"},
{"c": "5.82", "n": "3", "i": 24407, "v": "कथं प्रयातो दाशार्हो महात्मा मधुसूदनः । कानि वा व्रजतस्तस्य निमित्तानि महौजसः ।।"},
{"c": "5.82", "t": "वैशंपायन उवाच ।"},
{"c": "5.82", "n": "4", "i": 24408, "v": "तस्य प्रयाणे यान्यासन्नद्भुतानि महात्मनः । तानि मे शृणु दिव्यानि दैवान्यौत्पातिकानि च ।।"},
{"c": "5.82", "n": "5", "i": 24409, "v": "अनभ्रेऽशनिनिर्घोषः सविद्युत्समजायत । अन्वगेव च पर्जन्यः प्रावर्षद्विघने भृशम् ।।"},
{"c": "5.82", "n": "6", "i": 24410, "v": "प्रत्यगूहुर्महानद्यः प्राङ्मुखाः सिन्धुसत्तमाः । विपरीता दिशः सर्वा न प्राज्ञायत किंचन ।।"},
{"c": "5.82", "n": "7", "i": 24411, "v": "प्राज्वलन्नग्नयो राजन्पृथिवी समकम्पत । उदपानाश्च कुम्भाश्च प्रासिञ्चञ्शतशो जलम् ।।"},
{"c": "5.82", "n": "8", "i": 24412, "v": "तमःसंवृतमप्यासीत्सर्वं जगदिदं तदा । न दिशो नादिशो राजन्प्रज्ञायन्ते स्म रेणुना ।।"},
{"c": "5.82", "n": "9", "i": 24413, "v": "प्रादुरासीन्महाञ्शब्दः खे शरीरं न दृश्यते । सर्वेषु राजन्देशेषु तदद्भुतमिवाभवत् ।।"},
{"c": "5.82", "n": "10", "i": 24414, "v": "प्रामथ्नाद्धास्तिनपुरं वातो दक्षिणपश्चिमः । आरुजन्गणशो वृक्षान्परुषो भीमनिस्वनः ।।"},
{"c": "5.82", "n": "11", "i": 24415, "v": "यत्र यत्र तु वार्ष्णेयो वर्तते पथि भारत । तत्र तत्र सुखो वायुः सर्वं चासीत्प्रदक्षिणम् ।।"},
{"c": "5.82", "n": "12", "i": 24416, "v": "ववर्ष पुष्पवर्षं च कमलानि च भूरिशः । समश्च पन्था निर्दुःखो व्यपेतकुशकण्टकः ।।"},
{"c": "5.82", "n": "13", "i": 24417, "v": "स गच्छन्ब्राह्मणै राजंस्तत्र तत्र महाभुजः । अर्च्यते मधुपर्कैश्च सुमनोभिर्वसुप्रदः ।।"},
{"c": "5.82", "n": "14", "i": 24418, "v": "तं किरन्ति महात्मानं वन्यैः पुष्पैः सुगन्धिभिः । स्त्रियः पथि समागम्य सर्वभूतहिते रतम् ।।"},
{"c": "5.82", "n": "15", "i": 24419, "v": "स शालिभवनं रम्यं सर्वसस्यसमाचितम् । सुखं परमधर्मिष्ठमत्यगाद्भरतर्षभ ।।"},
{"c": "5.82", "n": "16", "i": 24420, "v": "पश्यन्बहुपशून्ग्रामान्रम्यान्हृदयतोषणान् । पुराणि च व्यतिक्रामन्राष्ट्राणि विविधानि च ।।"},
{"c": "5.82", "n": "17", "i": 24421, "v": "नित्यहृष्टाः सुमनसो भारतैरभिरक्षिताः । नोद्विग्नाः परचक्राणामनयानामकोविदाः ।।"},
{"c": "5.82", "n": "18", "i": 24422, "v": "उपप्लव्यादथायान्तं जनाः पुरनिवासिनः । पथ्यतिष्ठन्त सहिता विष्वक्सेनदिदृक्षया ।।"},
{"c": "5.82", "n": "19", "i": 24423, "v": "ते तु सर्वे सुनामानमग्निमिद्धमिव प्रभुम् । अर्चयामासुरर्च्यं तं देशातिथिमुपस्थितम् ।।"},
{"c": "5.82", "n": "20", "i": 24424, "v": "वृकस्थलं समासाद्य केशवः परवीरहा । प्रकीर्णरश्मावादित्ये विमले लोहितायति ।।"},
{"c": "5.82", "n": "21", "i": 24425, "v": "अवतीर्य रथात्तूर्णं कृत्वा शौचं यथाविधि । रथमोचनमादिश्य संध्यामुपविवेश ह ।।"},
{"c": "5.82", "n": "22", "i": 24426, "v": "दारुकोऽपि हयान्मुक्त्वा परिचर्य च शास्त्रतः । मुमोच सर्वं वर्माणि मुक्त्वा चैनानवासृजत् ।।"},
{"c": "5.82", "n": "23", "i": 24427, "v": "अभ्यतीत्य तु तत्सर्वमुवाच मधुसूदनः । युधिष्ठिरस्य कार्यार्थमिह वत्स्यामहे क्षपाम् ।।"},
{"c": "5.82", "n": "24", "i": 24428, "v": "तस्य तन्मतमाज्ञाय चक्रुरावसथं नराः । क्षणेन चान्नपानानि गुणवन्ति समार्जयन् ।।"},
{"c": "5.82", "n": "25", "i": 24429, "v": "तस्मिन्ग्रामे प्रधानास्तु य आसन्ब्राह्मणा नृप । आर्याः कुलीना ह्रीमन्तो ब्राह्मीं वृत्तिमनुष्ठिताः ।।"},
{"c": "5.82", "n": "26", "i": 24430, "v": "तेऽभिगम्य महात्मानं हृषीकेशमरिंदमम् । पूजां चक्रुर्यथान्यायमाशीर्मङ्गलसंयुताम् ।।"},
{"c": "5.82", "n": "27", "i": 24431, "v": "ते पूजयित्वा दाशार्हं सर्वलोकेषु पूजितम् । न्यवेदयन्त वेश्मानि रत्नवन्ति महात्मने ।।"},
{"c": "5.82", "n": "28", "i": 24432, "v": "तान्प्रभुः कृतमित्युक्त्वा सत्कृत्य च यथार्हतः । अभ्येत्य तेषां वेश्मानि पुनरायात्सहैव तैः ।।"},
{"c": "5.82", "n": "29", "i": 24433, "v": "सुमृष्टं भोजयित्वा च ब्राह्मणांस्तत्र केशवः । भुक्त्वा च सह तैः सर्वैरवसत्तां क्षपां सुखम् ।।"},
{"c": "5.83", "t": "वैशंपायन उवाच ।"},
{"c": "5.83", "n": "1", "i": 24434, "v": "तथा दूतैः समाज्ञाय आयान्तं मधुसूदनम् । धृतराष्ट्रोऽब्रवीद्भीष्ममर्चयित्वा महाभुजम् ।।"},
{"c": "5.83", "n": "2", "i": 24435, "v": "द्रोणं च संजयं चैव विदुरं च महामतिम् । दुर्योधनं च सामात्यं हृष्टरोमाब्रवीदिदम् ।।"},
{"c": "5.83", "n": "3", "i": 24436, "v": "अद्भुतं महदाश्चर्यं श्रूयते कुरुनन्दन । स्त्रियो बालाश्च वृद्धाश्च कथयन्ति गृहे गृहे ।।"},
{"c": "5.83", "n": "4", "i": 24437, "v": "सत्कृत्याचक्षते चान्ये तथैवान्ये समागताः । पृथग्वादाश्च वर्तन्ते चत्वरेषु सभासु च ।।"},
{"c": "5.83", "n": "5", "i": 24438, "v": "उपयास्यति दाशार्हः पाण्डवार्थे पराक्रमी । स नो मान्यश्च पूज्यश्च सर्वथा मधुसूदनः ।।"},
{"c": "5.83", "n": "6", "i": 24439, "v": "तस्मिन्हि यात्रा लोकस्य भूतानामीश्वरो हि सः । तस्मिन्धृतिश्च वीर्यं च प्रज्ञा चौजश्च माधवे ।।"},
{"c": "5.83", "n": "7", "i": 24440, "v": "स मान्यतां नरश्रेष्ठः स हि धर्मः सनातनः । पूजितो हि सुखाय स्यादसुखः स्यादपूजितः ।।"},
{"c": "5.83", "n": "8", "i": 24441, "v": "स चेत्तुष्यति दाशार्ह उपचारैररिंदमः । कृत्स्नान्सर्वानभिप्रायान्प्राप्स्यामः सर्वराजसु ।।"},
{"c": "5.83", "n": "9", "i": 24442, "v": "तस्य पूजार्थमद्यैव संविधत्स्व परंतप । सभाः पथि विधीयन्तां सर्वकामसमाहिताः ।।"},
{"c": "5.83", "n": "10", "i": 24443, "v": "यथा प्रीतिर्महाबाहो त्वयि जायेत तस्य वै । तथा कुरुष्व गान्धारे कथं वा भीष्म मन्यसे ।।"},
{"c": "5.83", "n": "11", "i": 24444, "v": "ततो भीष्मादयः सर्वे धृतराष्ट्रं जनाधिपम् । ऊचुः परममित्येवं पूजयन्तोऽस्य तद्वचः ।।"},
{"c": "5.83", "n": "12", "i": 24445, "v": "तेषामनुमतं ज्ञात्वा राजा दुर्योधनस्तदा । सभावास्तूनि रम्याणि प्रदेष्टुमुपचक्रमे ।।"},
{"c": "5.83", "n": "13", "i": 24446, "v": "ततो देशेषु देशेषु रमणीयेषु भागशः । सर्वरत्नसमाकीर्णाः सभाश्चक्रुरनेकशः ।।"},
{"c": "5.83", "n": "14", "i": 24447, "v": "आसनानि विचित्राणि युक्तानि विविधैर्गुणैः । स्त्रियो गन्धानलंकारान्सूक्ष्माणि वसनानि च ।।"},
{"c": "5.83", "n": "15", "i": 24448, "v": "गुणवन्त्यन्नपानानि भोज्यानि विविधानि च । माल्यानि च सुगन्धीनि तानि राजा ददौ ततः ।।"},
{"c": "5.83", "n": "16", "i": 24449, "v": "विशेषतश्च वासार्थं सभां ग्रामे वृकस्थले । विदधे कौरवो राजा बहुरत्नां मनोरमाम् ।।"},
{"c": "5.83", "n": "17", "i": 24450, "v": "एतद्विधाय वै सर्वं देवार्हमतिमानुषम् । आचख्यौ धृतराष्ट्राय राजा दुर्योधनस्तदा ।।"},
{"c": "5.83", "n": "18", "i": 24451, "v": "ताः सभाः केशवः सर्वा रत्नानि विविधानि च । असमीक्ष्यैव दाशार्ह उपायात्कुरुसद्म तत् ।।"},
{"c": "5.84", "t": "धृतराष्ट्र उवाच ।"},
{"c": "5.84", "n": "1", "i": 24452, "v": "उपप्लव्यादिह क्षत्तरुपयातो जनार्दनः । वृकस्थले निवसति स च प्रातरिहेष्यति ।।"},
{"c": "5.84", "n": "2", "i": 24453, "v": "आहुकानामधिपतिः पुरोगः सर्वसात्वताम् । महामना महावीर्यो महामात्रो जनार्दनः ।।"},
{"c": "5.84", "n": "3", "i": 24454, "v": "स्फीतस्य वृष्णिवंशस्य भर्ता गोप्ता च माधवः । त्रयाणामपि लोकानां भगवान्प्रपितामहः ।।"},
{"c": "5.84", "n": "4", "i": 24455, "v": "वृष्ण्यन्धकाः सुमनसो यस्य प्रज्ञामुपासते । आदित्या वसवो रुद्रा यथा बुद्धिं बृहस्पतेः ।।"},
{"c": "5.84", "n": "5", "i": 24456, "v": "तस्मै पूजां प्रयोक्ष्यामि दाशार्हाय महात्मने । प्रत्यक्षं तव धर्मज्ञ तन्मे कथयतः शृणु ।।"},
{"c": "5.84", "n": "6", "i": 24457, "v": "एकवर्णैः सुकृष्णाङ्गैर्बाह्लिजातैर्हयोत्तमैः । चतुर्युक्तान्रथांस्तस्मै रौक्मान्दास्यामि षोडश ।।"},
{"c": "5.84", "n": "7", "i": 24458, "v": "नित्यप्रभिन्नान्मातङ्गानीषादन्तान्प्रहारिणः । अष्टानुचरमेकैकमष्टौ दास्यामि केशवे ।।"},
{"c": "5.84", "n": "8", "i": 24459, "v": "दासीनामप्रजातानां शुभानां रुक्मवर्चसाम् । शतमस्मै प्रदास्यामि दासानामपि तावतः ।।"},
{"c": "5.84", "n": "9", "i": 24460, "v": "आविकं बहु सुस्पर्शं पार्वतीयैरुपाहृतम् । तदप्यस्मै प्रदास्यामि सहस्राणि दशाष्ट च ।।"},
{"c": "5.84", "n": "10", "i": 24461, "v": "अजिनानां सहस्राणि चीनदेशोद्भवानि च । तान्यप्यस्मै प्रदास्यामि यावदर्हति केशवः ।।"},
{"c": "5.84", "n": "11", "i": 24462, "v": "दिवा रात्रौ च भात्येष सुतेजा विमलो मणिः । तमप्यस्मै प्रदास्यामि तमप्यर्हति केशवः ।।"},
{"c": "5.84", "n": "12", "i": 24463, "v": "एकेनापि पतत्यह्ना योजनानि चतुर्दश । यानमश्वतरीयुक्तं दास्ये तस्मै तदप्यहम् ।।"},
{"c": "5.84", "n": "13", "i": 24464, "v": "यावन्ति वाहनान्यस्य यावन्तः पुरुषाश्च ते । ततोऽष्टगुणमप्यस्मै भोज्यं दास्याम्यहं सदा ।।"},
{"c": "5.84", "n": "14", "i": 24465, "v": "मम पुत्राश्च पौत्राश्च सर्वे दुर्योधनादृते । प्रत्युद्यास्यन्ति दाशार्हं रथैर्मृष्टैरलंकृताः ।।"},
{"c": "5.84", "n": "15", "i": 24466, "v": "स्वलंकृताश्च कल्याण्यः पादैरेव सहस्रशः । वारमुख्या महाभागं प्रत्युद्यास्यन्ति केशवम् ।।"},
{"c": "5.84", "n": "16", "i": 24467, "v": "नगरादपि याः काश्चिद्गमिष्यन्ति जनार्दनम् । द्रष्टुं कन्याश्च कल्याण्यस्ताश्च यास्यन्त्यनावृताः ।।"},
{"c": "5.84", "n": "17", "i": 24468, "v": "सस्त्रीपुरुषबालं हि नगरं मधुसूदनम् । उदीक्षते महात्मानं भानुमन्तमिव प्रजाः ।।"},
{"c": "5.84", "n": "18", "i": 24469, "v": "महाध्वजपताकाश्च क्रियन्तां सर्वतोदिशम् । जलावसिक्तो विरजाः पन्थास्तस्येति चान्वशात् ।।"},
{"c": "5.84", "n": "19", "i": 24470, "v": "दुःशासनस्य च गृहं दुर्योधनगृहाद्वरम् । तदस्य क्रियतां क्षिप्रं सुसंमृष्टमलंकृतम् ।।"},
{"c": "5.84", "n": "20", "i": 24471, "v": "एतद्धि रुचिराकारैः प्रासादैरुपशोभितम् । शिवं च रमणीयं च सर्वर्तु सुमहाधनम् ।।"},
{"c": "5.84", "n": "21", "i": 24472, "v": "सर्वमस्मिन्गृहे रत्नं मम दुर्योधनस्य च । यद्यदर्हेत्स वार्ष्णेयस्तत्तद्देयमसंशयम् ।।"},
{"c": "5.85", "t": "विदुर उवाच ।"},
{"c": "5.85", "n": "1", "i": 24473, "v": "राजन्बहुमतश्चासि त्रैलोक्यस्यापि सत्तमः । संभावितश्च लोकस्य संमतश्चासि भारत ।।"},
{"c": "5.85", "n": "2", "i": 24474, "v": "यत्त्वमेवंगते ब्रूयाः पश्चिमे वयसि स्थितः । शास्त्राद्वा सुप्रतर्काद्वा सुस्थिरः स्थविरो ह्यसि ।।"},
{"c": "5.85", "n": "3", "i": 24475, "v": "लेखाश्मनीव भाः सूर्ये महोर्मिरिव सागरे । धर्मस्त्वयि महान्राजन्निति व्यवसिताः प्रजाः ।।"},
{"c": "5.85", "n": "4", "i": 24476, "v": "सदैव भावितो लोको गुणौघैस्तव पार्थिव । गुणानां रक्षणे नित्यं प्रयतस्व सबान्धवः ।।"},
{"c": "5.85", "n": "5", "i": 24477, "v": "आर्जवं प्रतिपद्यस्व मा बाल्याद्बहुधा नशीः । राज्यं पुत्रांश्च पौत्रांश्च सुहृदश्चापि सुप्रियान् ।।"},
{"c": "5.85", "n": "6", "i": 24478, "v": "यत्त्वं दित्ससि कृष्णाय राजन्नतिथये बहु । एतदन्यच्च दाशार्हः पृथिवीमपि चार्हति ।।"},
{"c": "5.85", "n": "7", "i": 24479, "v": "न तु त्वं धर्ममुद्दिश्य तस्य वा प्रियकारणात् । एतदिच्छसि कृष्णाय सत्येनात्मानमालभे ।।"},
{"c": "5.85", "n": "8", "i": 24480, "v": "मायैषातत्त्वमेवैतच्छद्मैतद्भूरिदक्षिण । जानामि ते मतं राजन्गूढं बाह्येन कर्मणा ।।"},
{"c": "5.85", "n": "9", "i": 24481, "v": "पञ्च पञ्चैव लिप्सन्ति ग्रामकान्पाण्डवा नृप । न च दित्ससि तेभ्यस्तांस्तच्छमं कः करिष्यति ।।"},
{"c": "5.85", "n": "10", "i": 24482, "v": "अर्थेन तु महाबाहुं वार्ष्णेयं त्वं जिहीर्षसि । अनेनैवाभ्युपायेन पाण्डवेभ्यो बिभित्ससि ।।"},
{"c": "5.85", "n": "11", "i": 24483, "v": "न च वित्तेन शक्योऽसौ नोद्यमेन न गर्हया । अन्यो धनंजयात्कर्तुमेतत्तत्त्वं ब्रवीमि ते ।।"},
{"c": "5.85", "n": "12", "i": 24484, "v": "वेद कृष्णस्य माहात्म्यं वेदास्य दृढभक्तिताम् । अत्याज्यमस्य जानामि प्राणैस्तुल्यं धनंजयम् ।।"},
{"c": "5.85", "n": "13", "i": 24485, "v": "अन्यत्कुम्भादपां पूर्णादन्यत्पादावसेचनात् । अन्यत्कुशलसंप्रश्नान्नैषिष्यति जनार्दनः ।।"},
{"c": "5.85", "n": "14", "i": 24486, "v": "यत्त्वस्य प्रियमातिथ्यं मानार्हस्य महात्मनः । तदस्मै क्रियतां राजन्मानार्हो हि जनार्दनः ।।"},
{"c": "5.85", "n": "15", "i": 24487, "v": "आशंसमानः कल्याणं कुरूनभ्येति केशवः । येनैव राजन्नर्थेन तदेवास्मा उपाकुरु ।।"},
{"c": "5.85", "n": "16", "i": 24488, "v": "शममिच्छति दाशार्हस्तव दुर्योधनस्य च । पाण्डवानां च राजेन्द्र तदस्य वचनं कुरु ।।"},
{"c": "5.85", "n": "17", "i": 24489, "v": "पितासि राजन्पुत्रास्ते वृद्धस्त्वं शिशवः परे । वर्तस्व पितृवत्तेषु वर्तन्ते ते हि पुत्रवत् ।।"},
{"c": "5.86", "t": "दुर्योधन उवाच ।"},
{"c": "5.86", "n": "1", "i": 24490, "v": "यदाह विदुरः कृष्णे सर्वं तत्सत्यमुच्यते । अनुरक्तो ह्यसंहार्यः पार्थान्प्रति जनार्दनः ।।"},
{"c": "5.86", "n": "2", "i": 24491, "v": "यत्तु सत्कारसंयुक्तं देयं वसु जनार्दने । अनेकरूपं राजेन्द्र न तद्देयं कदाचन ।।"},
{"c": "5.86", "n": "3", "i": 24492, "v": "देशः कालस्तथायुक्तो न हि नार्हति केशवः । मंस्यत्यधोक्षजो राजन्भयादर्चति मामिति ।।"},
{"c": "5.86", "n": "4", "i": 24493, "v": "अवमानश्च यत्र स्यात्क्षत्रियस्य विशां पते । न तत्कुर्याद्बुधः कार्यमिति मे निश्चिता मतिः ।।"},
{"c": "5.86", "n": "5", "i": 24494, "v": "स हि पूज्यतमो देवः कृष्णः कमललोचनः । त्रयाणामपि लोकानां विदितं मम सर्वथा ।।"},
{"c": "5.86", "n": "6", "i": 24495, "v": "न तु तस्मिन्प्रदेयं स्यात्तथा कार्यगतिः प्रभो । विग्रहः समुपारब्धो न हि शाम्यत्यविग्रहात् ।।"},
{"c": "5.86", "t": "वैशंपायन उवाच ।"},
{"c": "5.86", "n": "7", "i": 24496, "v": "तस्य तद्वचनं श्रुत्वा भीष्मः कुरुपितामहः । वैचित्रवीर्यं राजानमिदं वचनमब्रवीत् ।।"},
{"c": "5.86", "n": "8", "i": 24497, "v": "सत्कृतोऽसत्कृतो वापि न क्रुध्येत जनार्दनः । नालमन्यमवज्ञातुमवज्ञातोऽपि केशवः ।।"},
{"c": "5.86", "n": "9", "i": 24498, "v": "यत्तु कार्यं महाबाहो मनसा कार्यतां गतम् । सर्वोपायैर्न तच्छक्यं केनचित्कर्तुमन्यथा ।।"},
{"c": "5.86", "n": "10", "i": 24499, "v": "स यद्ब्रूयान्महाबाहुस्तत्कार्यमविशङ्कया । वासुदेवेन तीर्थेन क्षिप्रं संशाम्य पाण्डवैः ।।"},
{"c": "5.86", "n": "11", "i": 24500, "v": "धर्म्यमर्थ्यं स धर्मात्मा ध्रुवं वक्ता जनार्दनः । तस्मिन्वाच्याः प्रिया वाचो भवता बान्धवैः सह ।।"},
{"c": "5.86", "t": "दुर्योधन उवाच ।"},
{"c": "5.86", "n": "12", "i": 24501, "v": "न पर्यायोऽस्ति यद्राजञ्श्रियं निष्केवलामहम् । तैः सहेमामुपाश्नीयां जीवञ्जीवैः पितामह ।।"},
{"c": "5.86", "n": "13", "i": 24502, "v": "इदं तु सुमहत्कार्यं शृणु मे यत्समर्थितम् । परायणं पाण्डवानां नियंस्यामि जनार्दनम् ।।"},
{"c": "5.86", "n": "14", "i": 24503, "v": "तस्मिन्बद्धे भविष्यन्ति वृष्णयः पृथिवी तथा । पाण्डवाश्च विधेया मे स च प्रातरिहेष्यति ।।"},
{"c": "5.86", "n": "15", "i": 24504, "v": "अत्रोपायं यथा सम्यङ्न बुध्येत जनार्दनः । न चापायो भवेत्कश्चित्तद्भवान्प्रब्रवीतु मे ।।"},
{"c": "5.86", "t": "वैशंपायन उवाच ।"},
{"c": "5.86", "n": "16", "i": 24505, "v": "तस्य तद्वचनं श्रुत्वा घोरं कृष्णाभिसंहितम् । धृतराष्ट्रः सहामात्यो व्यथितो विमनाभवत् ।।"},
{"c": "5.86", "n": "17", "i": 24506, "v": "ततो दुर्योधनमिदं धृतराष्ट्रोऽब्रवीद्वचः । मैवं वोचः प्रजापाल नैष धर्मः सनातनः ।।"},
{"c": "5.86", "n": "18", "i": 24507, "v": "दूतश्च हि हृषीकेशः संबन्धी च प्रियश्च नः । अपापः कौरवेयेषु कथं बन्धनमर्हति ।।"},
{"c": "5.86", "t": "भीष्म उवाच ।"},
{"c": "5.86", "n": "19", "i": 24508, "v": "परीतो धृतराष्ट्रायं तव पुत्रः सुमन्दधीः । वृणोत्यनर्थं न त्वर्थं याच्यमानः सुहृद्गणैः ।।"},
{"c": "5.86", "n": "20", "i": 24509, "v": "इममुत्पथि वर्तन्तं पापं पापानुबन्धिनम् । वाक्यानि सुहृदां हित्वा त्वमप्यस्यानुवर्तसे ।।"},
{"c": "5.86", "n": "21", "i": 24510, "v": "कृष्णमक्लिष्टकर्माणमासाद्यायं सुदुर्मतिः । तव पुत्रः सहामात्यः क्षणेन न भविष्यति ।।"},
{"c": "5.86", "n": "22", "i": 24511, "v": "पापस्यास्य नृशंसस्य त्यक्तधर्मस्य दुर्मतेः । नोत्सहेऽनर्थसंयुक्तां वाचं श्रोतुं कथंचन ।।"},
{"c": "5.86", "t": "वैशंपायन उवाच ।"},
{"c": "5.86", "n": "23", "i": 24512, "v": "इत्युक्त्वा भरतश्रेष्ठो वृद्धः परममन्युमान् । उत्थाय तस्मात्प्रातिष्ठद्भीष्मः सत्यपराक्रमः ।।"},
{"c": "5.87", "t": "वैशंपायन उवाच ।"},
{"c": "5.87", "n": "1", "i": 24513, "v": "प्रातरुत्थाय कृष्णस्तु कृतवान्सर्वमाह्निकम् । ब्राह्मणैरभ्यनुज्ञातः प्रययौ नगरं प्रति ।।"},
{"c": "5.87", "n": "2", "i": 24514, "v": "तं प्रयान्तं महाबाहुमनुज्ञाप्य ततो नृप । पर्यवर्तन्त ते सर्वे वृकस्थलनिवासिनः ।।"},
{"c": "5.87", "n": "3", "i": 24515, "v": "धार्तराष्ट्रास्तमायान्तं प्रत्युज्जग्मुः स्वलंकृताः । दुर्योधनमृते सर्वे भीष्मद्रोणकृपादयः ।।"},
{"c": "5.87", "n": "4", "i": 24516, "v": "पौराश्च बहुला राजन्हृषीकेशं दिदृक्षवः । यानैर्बहुविधैरन्ये पद्भिरेव तथापरे ।।"},
{"c": "5.87", "n": "5", "i": 24517, "v": "स वै पथि समागम्य भीष्मेणाक्लिष्टकर्मणा । द्रोणेन धार्तराष्ट्रैश्च तैर्वृतो नगरं ययौ ।।"},
{"c": "5.87", "n": "6", "i": 24518, "v": "कृष्णसंमाननार्थं च नगरं समलंकृतम् । बभूवू राजमार्गाश्च बहुरत्नसमाचिताः ।।"},
{"c": "5.87", "n": "7", "i": 24519, "v": "न स्म कश्चिद्गृहे राजंस्तदासीद्भरतर्षभ । न स्त्री न वृद्धो न शिशुर्वासुदेवदिदृक्षया ।।"},
{"c": "5.87", "n": "8", "i": 24520, "v": "राजमार्गे नरा न स्म संभवन्त्यवनिं गताः । तथा हि सुमहद्राजन्हृषीकेशप्रवेशने ।।"},
{"c": "5.87", "n": "9", "i": 24521, "v": "आवृतानि वरस्त्रीभिर्गृहाणि सुमहान्त्यपि । प्रचलन्तीव भारेण दृश्यन्ते स्म महीतले ।।"},
{"c": "5.87", "n": "10", "i": 24522, "v": "तथा च गतिमन्तस्ते वासुदेवस्य वाजिनः । प्रनष्टगतयोऽभूवन्राजमार्गे नरैर्वृते ।।"},
{"c": "5.87", "n": "11", "i": 24523, "v": "स गृहं धृतराष्ट्रस्य प्राविशच्छत्रुकर्शनः । पाण्डुरं पुण्डरीकाक्षः प्रासादैरुपशोभितम् ।।"},
{"c": "5.87", "n": "12", "i": 24524, "v": "तिस्रः कक्ष्या व्यतिक्रम्य केशवो राजवेश्मनः । वैचित्रवीर्यं राजानमभ्यगच्छदरिंदमः ।।"},
{"c": "5.87", "n": "13", "i": 24525, "v": "अभ्यागच्छति दाशार्हे प्रज्ञाचक्षुर्नरेश्वरः । सहैव द्रोणभीष्माभ्यामुदतिष्ठन्महायशाः ।।"},
{"c": "5.87", "n": "14", "i": 24526, "v": "कृपश्च सोमदत्तश्च महाराजश्च बाह्लिकः । आसनेभ्योऽचलन्सर्वे पूजयन्तो जनार्दनम् ।।"},
{"c": "5.87", "n": "15", "i": 24527, "v": "ततो राजानमासाद्य धृतराष्ट्रं यशस्विनम् । स भीष्मं पूजयामास वार्ष्णेयो वाग्भिरञ्जसा ।।"},
{"c": "5.87", "n": "16", "i": 24528, "v": "तेषु धर्मानुपूर्वीं तां प्रयुज्य मधुसूदनः । यथावयः समीयाय राजभिस्तत्र माधवः ।।"},
{"c": "5.87", "n": "17", "i": 24529, "v": "अथ द्रोणं सपुत्रं स बाह्लीकं च यशस्विनम् । कृपं च सोमदत्तं च समीयाय जनार्दनः ।।"},
{"c": "5.87", "n": "18", "i": 24530, "v": "तत्रासीदूर्जितं मृष्टं काञ्चनं महदासनम् । शासनाद्धृतराष्ट्रस्य तत्रोपाविशदच्युतः ।।"},
{"c": "5.87", "n": "19", "i": 24531, "v": "अथ गां मधुपर्कं चाप्युदकं च जनार्दने । उपजह्रुर्यथान्यायं धृतराष्ट्रपुरोहिताः ।।"},
{"c": "5.87", "n": "20", "i": 24532, "v": "कृतातिथ्यस्तु गोविन्दः सर्वान्परिहसन्कुरून् । आस्ते संबन्धकं कुर्वन्कुरुभिः परिवारितः ।।"},
{"c": "5.87", "n": "21", "i": 24533, "v": "सोऽर्चितो धृतराष्ट्रेण पूजितश्च महायशाः । राजानं समनुज्ञाप्य निराक्रामदरिंदमः ।।"},
{"c": "5.87", "n": "22", "i": 24534, "v": "तैः समेत्य यथान्यायं कुरुभिः कुरुसंसदि । विदुरावसथं रम्यमुपातिष्ठत माधवः ।।"},
{"c": "5.87", "n": "23", "i": 24535, "v": "विदुरः सर्वकल्याणैरभिगम्य जनार्दनम् । अर्चयामास दाशार्हं सर्वकामैरुपस्थितम् ।।"},
{"c": "5.87", "n": "24", "i": 24536, "v": "कृतातिथ्यं तु गोविन्दं विदुरः सर्वधर्मवित् । कुशलं पाण्डुपुत्राणामपृच्छन्मधुसूदनम् ।।"},
{"c": "5.87", "n": "25", "i": 24537, "v": "प्रीयमाणस्य सुहृदो विदुषो बुद्धिसत्तमः । धर्मनित्यस्य च तदा गतदोषस्य धीमतः ।।"},
{"c": "5.87", "n": "26", "i": 24538, "v": "तस्य सर्वं सविस्तारं पाण्डवानां विचेष्टितम् । क्षत्तुराचष्ट दाशार्हः सर्वप्रत्यक्षदर्शिवान् ।।"},
{"c": "5.88", "t": "वैशंपायन उवाच ।"},
{"c": "5.88", "n": "1", "i": 24539, "v": "अथोपगम्य विदुरमपराह्णे जनार्दनः । पितृष्वसारं गोविन्दः सोऽभ्यगच्छदरिंदमः ।।"},
{"c": "5.88", "n": "2", "i": 24540, "v": "सा दृष्ट्वा कृष्णमायान्तं प्रसन्नादित्यवर्चसम् । कण्ठे गृहीत्वा प्राक्रोशत्पृथा पार्थाननुस्मरन् ।।"},
{"c": "5.88", "n": "3", "i": 24541, "v": "तेषां सत्त्ववतां मध्ये गोविन्दं सहचारिणम् । चिरस्य दृष्ट्वा वार्ष्णेयं बाष्पमाहारयत्पृथा ।।"},
{"c": "5.88", "n": "4", "i": 24542, "v": "साब्रवीत्कृष्णमासीनं कृतातिथ्यं युधां पतिम् । बाष्पगद्गदपूर्णेन मुखेन परिशुष्यता ।।"},
{"c": "5.88", "n": "5", "i": 24543, "v": "ये ते बाल्यात्प्रभृत्येव गुरुशुश्रूषणे रताः । परस्परस्य सुहृदः संमताः समचेतसः ।।"},
{"c": "5.88", "n": "6", "i": 24544, "v": "निकृत्या भ्रंशिता राज्याज्जनार्हा निर्जनं गताः । विनीतक्रोधहर्षाश्च ब्रह्मण्याः सत्यवादिनः ।।"},
{"c": "5.88", "n": "7", "i": 24545, "v": "त्यक्त्वा प्रियसुखे पार्था रुदन्तीमपहाय माम् । अहार्षुश्च वनं यान्तः समूलं हृदयं मम ।।"},
{"c": "5.88", "n": "8", "i": 24546, "v": "अतदर्हा महात्मानः कथं केशव पाण्डवाः । ऊषुर्महावने तात सिंहव्याघ्रगजाकुले ।।"},
{"c": "5.88", "n": "9", "i": 24547, "v": "बाला विहीनाः पित्रा ते मया सततलालिताः । अपश्यन्तः स्वपितरौ कथमूषुर्महावने ।।"},
{"c": "5.88", "n": "10", "i": 24548, "v": "शङ्खदुन्दुभिनिर्घोषैर्मृदङ्गैर्वैणवैरपि । पाण्डवाः समबोध्यन्त बाल्यात्प्रभृति केशव ।।"},
{"c": "5.88", "n": "11", "i": 24549, "v": "ये स्म वारणशब्देन हयानां हेषितेन च । रथनेमिनिनादैश्च व्यबोध्यन्त सदा गृहे ।।"},
{"c": "5.88", "n": "12", "i": 24550, "v": "शङ्खभेरीनिनादेन वेणुवीणानुनादिना । पुण्याहघोषमिश्रेण पूज्यमाना द्विजातिभिः ।।"},
{"c": "5.88", "n": "13", "i": 24551, "v": "वस्त्रै रत्नैरलंकारैः पूजयन्तो द्विजन्मनः । गीर्भिर्मङ्गलयुक्ताभिर्ब्राह्मणानां महात्मनाम् ।।"},
{"c": "5.88", "n": "14", "i": 24552, "v": "अर्चितैरर्चनार्हैश्च स्तुवद्भिरभिनन्दिताः । प्रासादाग्रेष्वबोध्यन्त राङ्कवाजिनशायिनः ।।"},
{"c": "5.88", "n": "15", "i": 24553, "v": "ते नूनं निनदं श्रुत्वा श्वापदानां महावने । न स्मोपयान्ति निद्रां वै अतदर्हा जनार्दन ।।"},
{"c": "5.88", "n": "16", "i": 24554, "v": "भेरीमृदङ्गनिनदैः शङ्खवैणवनिस्वनैः । स्त्रीणां गीतनिनादैश्च मधुरैर्मधुसूदन ।।"},
{"c": "5.88", "n": "17", "i": 24555, "v": "बन्दिमागधसूतैश्च स्तुवद्भिर्बोधिताः कथम् । महावने व्यबोध्यन्त श्वापदानां रुतेन ते ।।"},
{"c": "5.88", "n": "18", "i": 24556, "v": "ह्रीमान्सत्यधृतिर्दान्तो भूतानामनुकम्पिता । कामद्वेषौ वशे कृत्वा सतां वर्त्मानुवर्तते ।।"},
{"c": "5.88", "n": "19", "i": 24557, "v": "अम्बरीषस्य मान्धातुर्ययातेर्नहुषस्य च । भरतस्य दिलीपस्य शिबेरौशीनरस्य च ।।"},
{"c": "5.88", "n": "20", "i": 24558, "v": "राजर्षीणां पुराणानां धुरं धत्ते दुरुद्वहाम् । शीलवृत्तोपसंपन्नो धर्मज्ञः सत्यसंगरः ।।"},
{"c": "5.88", "n": "21", "i": 24559, "v": "राजा सर्वगुणोपेतस्त्रैलोक्यस्यापि यो भवेत् । अजातशत्रुर्धर्मात्मा शुद्धजाम्बूनदप्रभः ।।"},
{"c": "5.88", "n": "22", "i": 24560, "v": "श्रेष्ठः कुरुषु सर्वेषु धर्मतः श्रुतवृत्ततः । प्रियदर्शनो दीर्घभुजः कथं कृष्ण युधिष्ठिरः ।।"},
{"c": "5.88", "n": "23", "i": 24561, "v": "यः स नागायुतप्राणो वातरंहा वृकोदरः । अमर्षी पाण्डवो नित्यं प्रियो भ्रातुः प्रियंकरः ।।"},
{"c": "5.88", "n": "24", "i": 24562, "v": "कीचकस्य च सज्ञातेर्यो हन्ता मधुसूदन । शूरः क्रोधवशानां च हिडिम्बस्य बकस्य च ।।"},
{"c": "5.88", "n": "25", "i": 24563, "v": "पराक्रमे शक्रसमो वायुवेगसमो जवे । महेश्वरसमः क्रोधे भीमः प्रहरतां वरः ।।"},
{"c": "5.88", "n": "26", "i": 24564, "v": "क्रोधं बलममर्षं च यो निधाय परंतपः । जितात्मा पाण्डवोऽमर्षी भ्रातुस्तिष्ठति शासने ।।"},
{"c": "5.88", "n": "27", "i": 24565, "v": "तेजोराशिं महात्मानं बलौघममितौजसम् । भीमं प्रदर्शनेनापि भीमसेनं जनार्दन । तं ममाचक्ष्व वार्ष्णेय कथमद्य वृकोदरः ।।"},
{"c": "5.88", "n": "28", "i": 24566, "v": "आस्ते परिघबाहुः स मध्यमः पाण्डवोऽच्युत । अर्जुनेनार्जुनो यः स कृष्ण बाहुसहस्रिणा । द्विबाहुः स्पर्धते नित्यमतीतेनापि केशव ।।"},
{"c": "5.88", "n": "29", "i": 24567, "v": "क्षिपत्येकेन वेगेन पञ्च बाणशतानि यः । इष्वस्त्रे सदृशो राज्ञः कार्तवीर्यस्य पाण्डवः ।।"},
{"c": "5.88", "n": "30", "i": 24568, "v": "तेजसादित्यसदृशो महर्षिप्रतिमो दमे । क्षमया पृथिवीतुल्यो महेन्द्रसमविक्रमः ।।"},
{"c": "5.88", "n": "31", "i": 24569, "v": "आधिराज्यं महद्दीप्तं प्रथितं मधुसूदन । आहृतं येन वीर्येण कुरूणां सर्वराजसु ।।"},
{"c": "5.88", "n": "32", "i": 24570, "v": "यस्य बाहुबलं घोरं कौरवाः पर्युपासते । स सर्वरथिनां श्रेष्ठः पाण्डवः सत्यविक्रमः ।।"},
{"c": "5.88", "n": "33", "i": 24571, "v": "योऽपाश्रयः पाण्डवानां देवानामिव वासवः । स ते भ्राता सखा चैव कथमद्य धनंजयः ।।"},
{"c": "5.88", "n": "34", "i": 24572, "v": "दयावान्सर्वभूतेषु ह्रीनिषेधो महास्त्रवित् । मृदुश्च सुकुमारश्च धार्मिकश्च प्रियश्च मे ।।"},
{"c": "5.88", "n": "35", "i": 24573, "v": "सहदेवो महेष्वासः शूरः समितिशोभनः । भ्रातॄणां कृष्ण शुश्रूषुर्धर्मार्थकुशलो युवा ।।"},
{"c": "5.88", "n": "36", "i": 24574, "v": "सदैव सहदेवस्य भ्रातरो मधुसूदन । वृत्तं कल्याणवृत्तस्य पूजयन्ति महात्मनः ।।"},
{"c": "5.88", "n": "37", "i": 24575, "v": "ज्येष्ठापचायिनं वीरं सहदेवं युधां पतिम् । शुश्रूषुं मम वार्ष्णेय माद्रीपुत्रं प्रचक्ष्व मे ।।"},
{"c": "5.88", "n": "38", "i": 24576, "v": "सुकुमारो युवा शूरो दर्शनीयश्च पाण्डवः । भ्रातॄणां कृष्ण सर्वेषां प्रियः प्राणो बहिश्चरः ।।"},
{"c": "5.88", "n": "39", "i": 24577, "v": "चित्रयोधी च नकुलो महेष्वासो महाबलः । कच्चित्स कुशली कृष्ण वत्सो मम सुखैधितः ।।"},
{"c": "5.88", "n": "40", "i": 24578, "v": "सुखोचितमदुःखार्हं सुकुमारं महारथम् । अपि जातु महाबाहो पश्येयं नकुलं पुनः ।।"},
{"c": "5.88", "n": "41", "i": 24579, "v": "पक्ष्मसंपातजे काले नकुलेन विनाकृता । न लभामि सुखं वीर साद्य जीवामि पश्य माम् ।।"},
{"c": "5.88", "n": "42", "i": 24580, "v": "सर्वैः पुत्रैः प्रियतमा द्रौपदी मे जनार्दन । कुलीना शीलसंपन्ना सर्वैः समुदिता गुणैः ।।"},
{"c": "5.88", "n": "43", "i": 24581, "v": "पुत्रलोकात्पतिलोकान्वृण्वाना सत्यवादिनी । प्रियान्पुत्रान्परित्यज्य पाण्डवानन्वपद्यत ।।"},
{"c": "5.88", "n": "44", "i": 24582, "v": "महाभिजनसंपन्ना सर्वकामैः सुपूजिता । ईश्वरी सर्वकल्याणी द्रौपदी कथमच्युत ।।"},
{"c": "5.88", "n": "45", "i": 24583, "v": "पतिभिः पञ्चभिः शूरैरग्निकल्पैः प्रहारिभिः । उपपन्ना महेष्वासैर्द्रौपदी दुःखभागिनी ।।"},
{"c": "5.88", "n": "46", "i": 24584, "v": "चतुर्दशमिमं वर्षं यन्नापश्यमरिंदम । पुत्राधिभिः परिद्यूनां द्रौपदीं सत्यवादिनीम् ।।"},
{"c": "5.88", "n": "47", "i": 24585, "v": "न नूनं कर्मभिः पुण्यैरश्नुते पुरुषः सुखम् । द्रौपदी चेत्तथावृत्ता नाश्नुते सुखमव्ययम् ।।"},
{"c": "5.88", "n": "48", "i": 24586, "v": "न प्रियो मम कृष्णाय बीभत्सुर्न युधिष्ठिरः । भीमसेनो यमौ वापि यदपश्यं सभागताम् ।।"},
{"c": "5.88", "n": "49", "i": 24587, "v": "न मे दुःखतरं किंचिद्भूतपूर्वं ततोऽधिकम् । यद्द्रौपदीं निवातस्थां श्वशुराणां समीपगाम् ।।"},
{"c": "5.88", "n": "50", "i": 24588, "v": "आनायितामनार्येण क्रोधलोभानुवर्तिना । सर्वे प्रैक्षन्त कुरव एकवस्त्रां सभागताम् ।।"},
{"c": "5.88", "n": "51", "i": 24589, "v": "तत्रैव धृतराष्ट्रश्च महाराजश्च बाह्लिकः । कृपश्च सोमदत्तश्च निर्विण्णाः कुरवस्तथा ।।"},
{"c": "5.88", "n": "52", "i": 24590, "v": "तस्यां संसदि सर्वस्यां क्षत्तारं पूजयाम्यहम् । वृत्तेन हि भवत्यार्यो न धनेन न विद्यया ।।"},
{"c": "5.88", "n": "53", "i": 24591, "v": "तस्य कृष्ण महाबुद्धेर्गम्भीरस्य महात्मनः । क्षत्तुः शीलमलंकारो लोकान्विष्टभ्य तिष्ठति ।।"},
{"c": "5.88", "n": "54", "i": 24592, "v": "सा शोकार्ता च हृष्टा च दृष्ट्वा गोविन्दमागतम् । नानाविधानि दुःखानि सर्वाण्येवान्वकीर्तयत् ।।"},
{"c": "5.88", "n": "55", "i": 24593, "v": "पूर्वैराचरितं यत्तत्कुराजभिररिंदम । अक्षद्यूतं मृगवधः कच्चिदेषां सुखावहम् ।।"},
{"c": "5.88", "n": "56", "i": 24594, "v": "तन्मां दहति यत्कृष्णा सभायां कुरुसंनिधौ । धार्तराष्ट्रैः परिक्लिष्टा यथा नकुशलं तथा ।।"},
{"c": "5.88", "n": "57", "i": 24595, "v": "निर्वासनं च नगरात्प्रव्रज्या च परंतप । नानाविधानां दुःखानामावासोऽस्मि जनार्दन । अज्ञातचर्या बालानामवरोधश्च केशव ।।"},
{"c": "5.88", "n": "58", "i": 24596, "v": "न स्म क्लेशतमं मे स्यात्पुत्रैः सह परंतप । दुर्योधनेन निकृता वर्षमद्य चतुर्दशम् ।।"},
{"c": "5.88", "n": "59", "i": 24597, "v": "दुःखादपि सुखं न स्याद्यदि पुण्यफलक्षयः । न मे विशेषो जात्वासीद्धार्तराष्ट्रेषु पाण्डवैः ।।"},
{"c": "5.88", "n": "60", "i": 24598, "v": "तेन सत्येन कृष्ण त्वां हतामित्रं श्रिया वृतम् । अस्माद्विमुक्तं संग्रामात्पश्येयं पाण्डवैः सह । नैव शक्याः पराजेतुं सत्त्वं ह्येषां तथागतम् ।।"},
{"c": "5.88", "n": "61", "i": 24599, "v": "पितरं त्वेव गर्हेयं नात्मानं न सुयोधनम् । येनाहं कुन्तिभोजाय धनं धूर्तैरिवार्पिता ।।"},
{"c": "5.88", "n": "62", "i": 24600, "v": "बालां मामार्यकस्तुभ्यं क्रीडन्तीं कन्दुहस्तकाम् । अददात्कुन्तिभोजाय सखा सख्ये महात्मने ।।"},
{"c": "5.88", "n": "63", "i": 24601, "v": "साहं पित्रा च निकृता श्वशुरैश्च परंतप । अत्यन्तदुःखिता कृष्ण किं जीवितफलं मम ।।"},
{"c": "5.88", "n": "64", "i": 24602, "v": "यन्मा वागब्रवीन्नक्तं सूतके सव्यसाचिनः । पुत्रस्ते पृथिवीं जेता यशश्चास्य दिवं स्पृशेत् ।।"},
{"c": "5.88", "n": "65", "i": 24603, "v": "हत्वा कुरून्ग्रामजन्ये राज्यं प्राप्य धनंजयः । भ्रातृभिः सह कौन्तेयस्त्रीन्मेधानाहरिष्यति ।।"},
{"c": "5.88", "n": "66", "i": 24604, "v": "नाहं तामभ्यसूयामि नमो धर्माय वेधसे । कृष्णाय महते नित्यं धर्मो धारयति प्रजाः ।।"},
{"c": "5.88", "n": "67", "i": 24605, "v": "धर्मश्चेदस्ति वार्ष्णेय तथा सत्यं भविष्यति । त्वं चापि तत्तथा कृष्ण सर्वं संपादयिष्यसि ।।"},
{"c": "5.88", "n": "68", "i": 24606, "v": "न मां माधव वैधव्यं नार्थनाशो न वैरिता । तथा शोकाय भवति यथा पुत्रैर्विनाभवः ।।"},
{"c": "5.88", "n": "69", "i": 24607, "v": "याहं गाण्डीवधन्वानं सर्वशस्त्रभृतां वरम् । धनंजयं न पश्यामि का शान्तिर्हृदयस्य मे ।।"},
{"c": "5.88", "n": "70", "i": 24608, "v": "इदं चतुर्दशं वर्षं यन्नापश्यं युधिष्ठिरम् । धनंजयं च गोविन्द यमौ तं च वृकोदरम् ।।"},
{"c": "5.88", "n": "71", "i": 24609, "v": "जीवनाशं प्रनष्टानां श्राद्धं कुर्वन्ति मानवाः । अर्थतस्ते मम मृतास्तेषां चाहं जनार्दन ।।"},
{"c": "5.88", "n": "72", "i": 24610, "v": "ब्रूया माधव राजानं धर्मात्मानं युधिष्ठिरम् । भूयांस्ते हीयते धर्मो मा पुत्रक वृथा कृथाः ।।"},
{"c": "5.88", "n": "73", "i": 24611, "v": "पराश्रया वासुदेव या जीवामि धिगस्तु माम् । वृत्तेः कृपणलब्धाया अप्रतिष्ठैव ज्यायसी ।।"},
{"c": "5.88", "n": "74", "i": 24612, "v": "अथो धनंजयं ब्रूया नित्योद्युक्तं वृकोदरम् । यदर्थं क्षत्रिया सूते तस्य कालोऽयमागतः ।।"},
{"c": "5.88", "n": "75", "i": 24613, "v": "अस्मिंश्चेदागते काले कालो वोऽतिक्रमिष्यति । लोकसंभाविताः सन्तः सुनृशंसं करिष्यथ ।।"},
{"c": "5.88", "n": "76", "i": 24614, "v": "नृशंसेन च वो युक्तांस्त्यजेयं शाश्वतीः समाः । काले हि समनुप्राप्ते त्यक्तव्यमपि जीवितम् ।।"},
{"c": "5.88", "n": "77", "i": 24615, "v": "माद्रीपुत्रौ च वक्तव्यौ क्षत्रधर्मरतौ सदा । विक्रमेणार्जितान्भोगान्वृणीतं जीवितादपि ।।"},
{"c": "5.88", "n": "78", "i": 24616, "v": "विक्रमाधिगता ह्यर्थाः क्षत्रधर्मेण जीवतः । मनो मनुष्यस्य सदा प्रीणन्ति पुरुषोत्तम ।।"},
{"c": "5.88", "n": "79", "i": 24617, "v": "गत्वा ब्रूहि महाबाहो सर्वशस्त्रभृतां वरम् । अर्जुनं पाण्डवं वीरं द्रौपद्याः पदवीं चर ।।"},
{"c": "5.88", "n": "80", "i": 24618, "v": "विदितौ हि तवात्यन्तं क्रुद्धाविव यथान्तकौ । भीमार्जुनौ नयेतां हि देवानपि परां गतिम् ।।"},
{"c": "5.88", "n": "81", "i": 24619, "v": "तयोश्चैतदवज्ञानं यत्सा कृष्णा सभां गता । दुःशासनश्च कर्णश्च परुषाण्यभ्यभाषताम् ।।"},
{"c": "5.88", "n": "82", "i": 24620, "v": "दुर्योधनो भीमसेनमभ्यगच्छन्मनस्विनम् । पश्यतां कुरुमुख्यानां तस्य द्रक्ष्यति यत्फलम् ।।"},
{"c": "5.88", "n": "83", "i": 24621, "v": "न हि वैरं समासाद्य प्रशाम्यति वृकोदरः । सुचिरादपि भीमस्य न हि वैरं प्रशाम्यति । यावदन्तं न नयति शात्रवाञ्शत्रुकर्शनः ।।"},
{"c": "5.88", "n": "84", "i": 24622, "v": "न दुःखं राज्यहरणं न च द्यूते पराजयः । प्रव्राजनं च पुत्राणां न मे तद्दुःखकारणम् ।।"},
{"c": "5.88", "n": "85", "i": 24623, "v": "यत्तु सा बृहती श्यामा एकवस्त्रा सभां गता । अशृणोत्परुषा वाचस्ततो दुःखतरं नु किम् ।।"},
{"c": "5.88", "n": "86", "i": 24624, "v": "स्त्रीधर्मिणी वरारोहा क्षत्रधर्मरता सदा । नाध्यगच्छत्तथा नाथं कृष्णा नाथवती सती ।।"},
{"c": "5.88", "n": "87", "i": 24625, "v": "यस्या मम सपुत्रायास्त्वं नाथो मधुसूदन । रामश्च बलिनां श्रेष्ठः प्रद्युम्नश्च महारथः ।।"},
{"c": "5.88", "n": "88", "i": 24626, "v": "साहमेवंविधं दुःखं सहेऽद्य पुरुषोत्तम । भीमे जीवति दुर्धर्षे विजये चापलायिनि ।।"},
{"c": "5.88", "n": "89", "i": 24627, "v": "तत आश्वासयामास पुत्राधिभिरभिप्लुताम् । पितृष्वसारं शोचन्तीं शौरिः पार्थसखः पृथाम् ।।"},
{"c": "5.88", "n": "90", "i": 24628, "v": "का नु सीमन्तिनी त्वादृग्लोकेष्वस्ति पितृष्वसः । शूरस्य राज्ञो दुहिता आजमीढकुलं गता ।।"},
{"c": "5.88", "n": "91", "i": 24629, "v": "महाकुलीना भवती ह्रदाद्ध्रदमिवागता । ईश्वरी सर्वकल्याणी भर्त्रा परमपूजिता ।।"},
{"c": "5.88", "n": "92", "i": 24630, "v": "वीरसूर्वीरपत्नी च सर्वैः समुदिता गुणैः । सुखदुःखे महाप्राज्ञे त्वादृशी सोढुमर्हति ।।"},
{"c": "5.88", "n": "93", "i": 24631, "v": "निद्रातन्द्री क्रोधहर्षौ क्षुत्पिपासे हिमातपौ । एतानि पार्था निर्जित्य नित्यं वीराः सुखे रताः ।।"},
{"c": "5.88", "n": "94", "i": 24632, "v": "त्यक्तग्राम्यसुखाः पार्था नित्यं वीरसुखप्रियाः । न ते स्वल्पेन तुष्येयुर्महोत्साहा महाबलाः ।।"},
{"c": "5.88", "n": "95", "i": 24633, "v": "अन्तं धीरा निषेवन्ते मध्यं ग्राम्यसुखप्रियाः । उत्तमांश्च परिक्लेशान्भोगांश्चातीव मानुषान् ।।"},
{"c": "5.88", "n": "96", "i": 24634, "v": "अन्तेषु रेमिरे धीरा न ते मध्येषु रेमिरे । अन्तप्राप्तिं सुखामाहुर्दुःखमन्तरमन्तयोः ।।"},
{"c": "5.88", "n": "97", "i": 24635, "v": "अभिवादयन्ति भवतीं पाण्डवाः सह कृष्णया । आत्मानं च कुशलिनं निवेद्याहुरनामयम् ।।"},
{"c": "5.88", "n": "98", "i": 24636, "v": "अरोगान्सर्वसिद्धार्थान्क्षिप्रं द्रक्ष्यसि पाण्डवान् । ईश्वरान्सर्वलोकस्य हतामित्राञ्श्रिया वृतान् ।।"},
{"c": "5.88", "n": "99", "i": 24637, "v": "एवमाश्वासिता कुन्ती प्रत्युवाच जनार्दनम् । पुत्राधिभिरभिध्वस्ता निगृह्याबुद्धिजं तमः ।।"},
{"c": "5.88", "n": "100", "i": 24638, "v": "यद्यत्तेषां महाबाहो पथ्यं स्यान्मधुसूदन । यथा यथा त्वं मन्येथाः कुर्याः कृष्ण तथा तथा ।।"},
{"c": "5.88", "n": "101", "i": 24639, "v": "अविलोपेन धर्मस्य अनिकृत्या परंतप । प्रभावज्ञास्मि ते कृष्ण सत्यस्याभिजनस्य च ।।"},
{"c": "5.88", "n": "102", "i": 24640, "v": "व्यवस्थायां च मित्रेषु बुद्धिविक्रमयोस्तथा । त्वमेव नः कुले धर्मस्त्वं सत्यं त्वं तपो महत् ।।"},
{"c": "5.88", "n": "103", "i": 24641, "v": "त्वं त्राता त्वं महद्ब्रह्म त्वयि सर्वं प्रतिष्ठितम् । यथैवात्थ तथैवैतत्त्वयि सत्यं भविष्यति ।।"},
{"c": "5.88", "n": "104", "i": 24642, "v": "तामामन्त्र्य च गोविन्दः कृत्वा चाभिप्रदक्षिणम् । प्रातिष्ठत महाबाहुर्दुर्योधनगृहान्प्रति ।।"},
{"c": "5.89", "t": "वैशंपायन उवाच ।"},
{"c": "5.89", "n": "1", "i": 24643, "v": "पृथामामन्त्र्य गोविन्दः कृत्वा चापि प्रदक्षिणम् । दुर्योधनगृहं शौरिरभ्यगच्छदरिंदमः ।।"},
{"c": "5.89", "n": "2", "i": 24644, "v": "लक्ष्म्या परमया युक्तं पुरंदरगृहोपमम् । तस्य कक्ष्या व्यतिक्रम्य तिस्रो द्वाःस्थैरवारितः ।।"},
{"c": "5.89", "n": "3", "i": 24645, "v": "ततोऽभ्रघनसंकाशं गिरिकूटमिवोच्छ्रितम् । श्रिया ज्वलन्तं प्रासादमारुरोह महायशाः ।।"},
{"c": "5.89", "n": "4", "i": 24646, "v": "तत्र राजसहस्रैश्च कुरुभिश्चाभिसंवृतम् । धार्तराष्ट्रं महाबाहुं ददर्शासीनमासने ।।"},
{"c": "5.89", "n": "5", "i": 24647, "v": "दुःशासनं च कर्णं च शकुनिं चापि सौबलम् । दुर्योधनसमीपे तानासनस्थान्ददर्श सः ।।"},
{"c": "5.89", "n": "6", "i": 24648, "v": "अभ्यागच्छति दाशार्हे धार्तराष्ट्रो महायशाः । उदतिष्ठत्सहामात्यः पूजयन्मधुसूदनम् ।।"},
{"c": "5.89", "n": "7", "i": 24649, "v": "समेत्य धार्तराष्ट्रेण सहामात्येन केशवः । राजभिस्तत्र वार्ष्णेयः समागच्छद्यथावयः ।।"},
{"c": "5.89", "n": "8", "i": 24650, "v": "तत्र जाम्बूनदमयं पर्यङ्कं सुपरिष्कृतम् । विविधास्तरणास्तीर्णमभ्युपाविशदच्युतः ।।"},
{"c": "5.89", "n": "9", "i": 24651, "v": "तस्मिन्गां मधुपर्कं च उपहृत्य जनार्दने । निवेदयामास तदा गृहान्राज्यं च कौरवः ।।"},
{"c": "5.89", "n": "10", "i": 24652, "v": "तत्र गोविन्दमासीनं प्रसन्नादित्यवर्चसम् । उपासां चक्रिरे सर्वे कुरवो राजभिः सह ।।"},
{"c": "5.89", "n": "11", "i": 24653, "v": "ततो दुर्योधनो राजा वार्ष्णेयं जयतां वरम् । न्यमन्त्रयद्भोजनेन नाभ्यनन्दच्च केशवः ।।"},
{"c": "5.89", "n": "12", "i": 24654, "v": "ततो दुर्योधनः कृष्णमब्रवीद्राजसंसदि । मृदुपूर्वं शठोदर्कं कर्णमाभाष्य कौरवः ।।"},
{"c": "5.89", "n": "13", "i": 24655, "v": "कस्मादन्नानि पानानि वासांसि शयनानि च । त्वदर्थमुपनीतानि नाग्रहीस्त्वं जनार्दन ।।"},
{"c": "5.89", "n": "14", "i": 24656, "v": "उभयोश्चाददः साह्यमुभयोश्च हिते रतः । संबन्धी दयितश्चासि धृतराष्ट्रस्य माधव ।।"},
{"c": "5.89", "n": "15", "i": 24657, "v": "त्वं हि गोविन्द धर्मार्थौ वेत्थ तत्त्वेन सर्वशः । तत्र कारणमिच्छामि श्रोतुं चक्रगदाधर ।।"},
{"c": "5.89", "n": "16", "i": 24658, "v": "स एवमुक्तो गोविन्दः प्रत्युवाच महामनाः । ओघमेघस्वनः काले प्रगृह्य विपुलं भुजम् ।।"},
{"c": "5.89", "n": "17", "i": 24659, "v": "अनम्बूकृतमग्रस्तमनिरस्तमसंकुलम् । राजीवनेत्रो राजानं हेतुमद्वाक्यमुत्तमम् ।।"},
{"c": "5.89", "n": "18", "i": 24660, "v": "कृतार्था भुञ्जते दूताः पूजां गृह्णन्ति चैव हि । कृतार्थं मां सहामात्यस्त्वमर्चिष्यसि भारत ।।"},
{"c": "5.89", "n": "19", "i": 24661, "v": "एवमुक्तः प्रत्युवाच धार्तराष्ट्रो जनार्दनम् । न युक्तं भवतास्मासु प्रतिपत्तुमसांप्रतम् ।।"},
{"c": "5.89", "n": "20", "i": 24662, "v": "कृतार्थं चाकृतार्थं च त्वां वयं मधुसूदन । यतामहे पूजयितुं गोविन्द न च शक्नुमः ।।"},
{"c": "5.89", "n": "21", "i": 24663, "v": "न च तत्कारणं विद्मो यस्मिन्नो मधुसूदन । पूजां कृतां प्रीयमाणैर्नामंस्थाः पुरुषोत्तम ।।"},
{"c": "5.89", "n": "22", "i": 24664, "v": "वैरं नो नास्ति भवता गोविन्द न च विग्रहः । स भवान्प्रसमीक्ष्यैतन्नेदृशं वक्तुमर्हति ।।"},
{"c": "5.89", "n": "23", "i": 24665, "v": "एवमुक्तः प्रत्युवाच धार्तराष्ट्रं जनार्दनः । अभिवीक्ष्य सहामात्यं दाशार्हः प्रहसन्निव ।।"},
{"c": "5.89", "n": "24", "i": 24666, "v": "नाहं कामान्न संरम्भान्न द्वेषान्नार्थकारणात् । न हेतुवादाल्लोभाद्वा धर्मं जह्यां कथंचन ।।"},
{"c": "5.89", "n": "25", "i": 24667, "v": "संप्रीतिभोज्यान्यन्नानि आपद्भोज्यानि वा पुनः । न च संप्रीयसे राजन्न चाप्यापद्गता वयम् ।।"},
{"c": "5.89", "n": "26", "i": 24668, "v": "अकस्माद्द्विषसे राजञ्जन्मप्रभृति पाण्डवान् । प्रियानुवर्तिनो भ्रातॄन्सर्वैः समुदितान्गुणैः ।।"},
{"c": "5.89", "n": "27", "i": 24669, "v": "अकस्माच्चैव पार्थानां द्वेषणं नोपपद्यते । धर्मे स्थिताः पाण्डवेयाः कस्तान्किं वक्तुमर्हति ।।"},
{"c": "5.89", "n": "28", "i": 24670, "v": "यस्तान्द्वेष्टि स मां द्वेष्टि यस्ताननु स मामनु । ऐकात्म्यं मां गतं विद्धि पाण्डवैर्धर्मचारिभिः ।।"},
{"c": "5.89", "n": "29", "i": 24671, "v": "कामक्रोधानुवर्ती हि यो मोहाद्विरुरुत्सते । गुणवन्तं च यो द्वेष्टि तमाहुः पुरुषाधमम् ।।"},
{"c": "5.89", "n": "30", "i": 24672, "v": "यः कल्याणगुणाञ्ज्ञातीन्मोहाल्लोभाद्दिदृक्षते । सोऽजितात्माजितक्रोधो न चिरं तिष्ठति श्रियम् ।।"},
{"c": "5.89", "n": "31", "i": 24673, "v": "अथ यो गुणसंपन्नान्हृदयस्याप्रियानपि । प्रियेण कुरुते वश्यांश्चिरं यशसि तिष्ठति ।।"},
{"c": "5.89", "n": "32", "i": 24674, "v": "सर्वमेतदभोक्तव्यमन्नं दुष्टाभिसंहितम् । क्षत्तुरेकस्य भोक्तव्यमिति मे धीयते मतिः ।।"},
{"c": "5.89", "n": "33", "i": 24675, "v": "एवमुक्त्वा महाबाहुर्दुर्योधनममर्षणम् । निश्चक्राम ततः शुभ्राद्धार्तराष्ट्रनिवेशनात् ।।"},
{"c": "5.89", "n": "34", "i": 24676, "v": "निर्याय च महाबाहुर्वासुदेवो महामनाः । निवेशाय ययौ वेश्म विदुरस्य महात्मनः ।।"},
{"c": "5.89", "n": "35", "i": 24677, "v": "तमभ्यगच्छद्द्रोणश्च कृपो भीष्मोऽथ बाह्लिकः । कुरवश्च महाबाहुं विदुरस्य गृहे स्थितम् ।।"},
{"c": "5.89", "n": "36", "i": 24678, "v": "तेऽभिगम्याब्रुवंस्तत्र कुरवो मधुसूदनम् । निवेदयामो वार्ष्णेय सरत्नांस्ते गृहान्वयम् ।।"},
{"c": "5.89", "n": "37", "i": 24679, "v": "तानुवाच महातेजाः कौरवान्मधुसूदनः । सर्वे भवन्तो गच्छन्तु सर्वा मेऽपचितिः कृता ।।"},
{"c": "5.89", "n": "38", "i": 24680, "v": "यातेषु कुरुषु क्षत्ता दाशार्हमपराजितम् । अभ्यर्चयामास तदा सर्वकामैः प्रयत्नवान् ।।"},
{"c": "5.89", "n": "39", "i": 24681, "v": "ततः क्षत्तान्नपानानि शुचीनि गुणवन्ति च । उपाहरदनेकानि केशवाय महात्मने ।।"},
{"c": "5.89", "n": "40", "i": 24682, "v": "तैर्तर्पयित्वा प्रथमं ब्राह्मणान्मधुसूदनः । वेदविद्भ्यो ददौ कृष्णः परमद्रविणान्यपि ।।"},
{"c": "5.89", "n": "41", "i": 24683, "v": "ततोऽनुयायिभिः सार्धं मरुद्भिरिव वासवः । विदुरान्नानि बुभुजे शुचीनि गुणवन्ति च ।।"},
{"c": "5.90", "t": "वैशंपायन उवाच ।"},
{"c": "5.90", "n": "1", "i": 24684, "v": "तं भुक्तवन्तमाश्वस्तं निशायां विदुरोऽब्रवीत् । नेदं सम्यग्व्यवसितं केशवागमनं तव ।।"},
{"c": "5.90", "n": "2", "i": 24685, "v": "अर्थधर्मातिगो मूढः संरम्भी च जनार्दन । मानघ्नो मानकामश्च वृद्धानां शासनातिगः ।।"},
{"c": "5.90", "n": "3", "i": 24686, "v": "धर्मशास्त्रातिगो मन्दो दुरात्मा प्रग्रहं गतः । अनेयः श्रेयसां पापो धार्तराष्ट्रो जनार्दन ।।"},
{"c": "5.90", "n": "4", "i": 24687, "v": "कामात्मा प्राज्ञमानी च मित्रध्रुक्सर्वशङ्कितः । अकर्ता चाकृतज्ञश्च त्यक्तधर्मः प्रियानृतः ।।"},
{"c": "5.90", "n": "5", "i": 24688, "v": "एतैश्चान्यैश्च बहुभिर्दोषैरेष समन्वितः । त्वयोच्यमानः श्रेयोऽपि संरम्भान्न ग्रहीष्यति ।।"},
{"c": "5.90", "n": "6", "i": 24689, "v": "सेनासमुदयं दृष्ट्वा पार्थिवं मधुसूदन । कृतार्थं मन्यते बाल आत्मानमविचक्षणः ।।"},
{"c": "5.90", "n": "7", "i": 24690, "v": "एकः कर्णः पराञ्जेतुं समर्थ इति निश्चितम् । धार्तराष्ट्रस्य दुर्बुद्धेः स शमं नोपयास्यति ।।"},
{"c": "5.90", "n": "8", "i": 24691, "v": "भीष्मे द्रोणे कृपे कर्णे द्रोणपुत्रे जयद्रथे । भूयसीं वर्तते वृत्तिं न शमे कुरुते मनः ।।"},
{"c": "5.90", "n": "9", "i": 24692, "v": "निश्चितं धार्तराष्ट्राणां सकर्णानां जनार्दन । भीष्मद्रोणकृपान्पार्था न शक्ताः प्रतिवीक्षितुम् ।।"},
{"c": "5.90", "n": "10", "i": 24693, "v": "संविच्च धार्तराष्ट्राणां सर्वेषामेव केशव । शमे प्रयतमानस्य तव सौभ्रात्रकाङ्क्षिणः ।।"},
{"c": "5.90", "n": "11", "i": 24694, "v": "न पाण्डवानामस्माभिः प्रतिदेयं यथोचितम् । इति व्यवसितास्तेषु वचनं स्यान्निरर्थकम् ।।"},
{"c": "5.90", "n": "12", "i": 24695, "v": "यत्र सूक्तं दुरुक्तं च समं स्यान्मधुसूदन । न तत्र प्रलपेत्प्राज्ञो बधिरेष्विव गायनः ।।"},
{"c": "5.90", "n": "13", "i": 24696, "v": "अविजानत्सु मूढेषु निर्मर्यादेषु माधव । न त्वं वाक्यं ब्रुवन्युक्तश्चाण्डालेषु द्विजो यथा ।।"},
{"c": "5.90", "n": "14", "i": 24697, "v": "सोऽयं बलस्थो मूढश्च न करिष्यति ते वचः । तस्मिन्निरर्थकं वाक्यमुक्तं संपत्स्यते तव ।।"},
{"c": "5.90", "n": "15", "i": 24698, "v": "तेषां समुपविष्टानां सर्वेषां पापचेतसाम् । तव मध्यावतरणं मम कृष्ण न रोचते ।।"},
{"c": "5.90", "n": "16", "i": 24699, "v": "दुर्बुद्धीनामशिष्टानां बहूनां पापचेतसाम् । प्रतीपं वचनं मध्ये तव कृष्ण न रोचते ।।"},
{"c": "5.90", "n": "17", "i": 24700, "v": "अनुपासितवृद्धत्वाच्छ्रिया मोहाच्च दर्पितः । वयोदर्पादमर्षाच्च न ते श्रेयो ग्रहीष्यति ।।"},
{"c": "5.90", "n": "18", "i": 24701, "v": "बलं बलवदप्यस्य यदि वक्ष्यसि माधव । त्वय्यस्य महती शङ्का न करिष्यति ते वचः ।।"},
{"c": "5.90", "n": "19", "i": 24702, "v": "नेदमद्य युधा शक्यमिन्द्रेणापि सहामरैः । इति व्यवसिताः सर्वे धार्तराष्ट्रा जनार्दन ।।"},
{"c": "5.90", "n": "20", "i": 24703, "v": "तेष्वेवमुपपन्नेषु कामक्रोधानुवर्तिषु । समर्थमपि ते वाक्यमसमर्थं भविष्यति ।।"},
{"c": "5.90", "n": "21", "i": 24704, "v": "मध्ये तिष्ठन्हस्त्यनीकस्य मन्दो; रथाश्वयुक्तस्य बलस्य मूढः । दुर्योधनो मन्यते वीतमन्युः; कृत्स्ना मयेयं पृथिवी जितेति ।।"},
{"c": "5.90", "n": "22", "i": 24705, "v": "आशंसते धृतराष्ट्रस्य पुत्रो; महाराज्यमसपत्नं पृथिव्याम् । तस्मिञ्शमः केवलो नोपलभ्यो; बद्धं सन्तमागतं मन्यतेऽर्थम् ।।"},
{"c": "5.90", "n": "23", "i": 24706, "v": "पर्यस्तेयं पृथिवी कालपक्वा; दुर्योधनार्थे पाण्डवान्योद्धुकामाः । समागताः सर्वयोधाः पृथिव्यां; राजानश्च क्षितिपालैः समेताः ।।"},
{"c": "5.90", "n": "24", "i": 24707, "v": "सर्वे चैते कृतवैराः पुरस्ता;त्त्वया राजानो हृतसाराश्च कृष्ण । तवोद्वेगात्संश्रिता धार्तराष्ट्रा;न्सुसंहताः सह कर्णेन वीराः ।।"},
{"c": "5.90", "n": "25", "i": 24708, "v": "त्यक्तात्मानः सह दुर्योधनेन; सृष्टा योद्धुं पाण्डवान्सर्वयोधाः । तेषां मध्ये प्रविशेथा यदि त्वं; न तन्मतं मम दाशार्ह वीर ।।"},
{"c": "5.90", "n": "26", "i": 24709, "v": "तेषां समुपविष्टानां बहूनां दुष्टचेतसाम् । कथं मध्यं प्रपद्येथाः शत्रूणां शत्रुकर्शन ।।"},
{"c": "5.90", "n": "27", "i": 24710, "v": "सर्वथा त्वं महाबाहो देवैरपि दुरुत्सहः । प्रभावं पौरुषं बुद्धिं जानामि तव शत्रुहन् ।।"},
{"c": "5.90", "n": "28", "i": 24711, "v": "या मे प्रीतिः पाण्डवेषु भूयः सा त्वयि माधव । प्रेम्णा च बहुमानाच्च सौहृदाच्च ब्रवीम्यहम् ।।"},
{"c": "5.91", "t": "भगवानुवाच ।"},
{"c": "5.91", "n": "1", "i": 24712, "v": "यथा ब्रूयान्महाप्राज्ञो यथा ब्रूयाद्विचक्षणः । यथा वाच्यस्त्वद्विधेन सुहृदा मद्विधः सुहृत् ।।"},
{"c": "5.91", "n": "2", "i": 24713, "v": "धर्मार्थयुक्तं तथ्यं च यथा त्वय्युपपद्यते । तथा वचनमुक्तोऽस्मि त्वयैतत्पितृमातृवत् ।।"},
{"c": "5.91", "n": "3", "i": 24714, "v": "सत्यं प्राप्तं च युक्तं चाप्येवमेव यथात्थ माम् । शृणुष्वागमने हेतुं विदुरावहितो भव ।।"},
{"c": "5.91", "n": "4", "i": 24715, "v": "दौरात्म्यं धार्तराष्ट्रस्य क्षत्रियाणां च वैरिताम् । सर्वमेतदहं जानन्क्षत्तः प्राप्तोऽद्य कौरवान् ।।"},
{"c": "5.91", "n": "5", "i": 24716, "v": "पर्यस्तां पृथिवीं सर्वां साश्वां सरथकुञ्जराम् । यो मोचयेन्मृत्युपाशात्प्राप्नुयाद्धर्ममुत्तमम् ।।"},
{"c": "5.91", "n": "6", "i": 24717, "v": "धर्मकार्यं यतञ्शक्त्या न चेच्छक्नोति मानवः । प्राप्तो भवति तत्पुण्यमत्र मे नास्ति संशयः ।।"},
{"c": "5.91", "n": "7", "i": 24718, "v": "मनसा चिन्तयन्पापं कर्मणा नाभिरोचयन् । न प्राप्नोति फलं तस्य एवं धर्मविदो विदुः ।।"},
{"c": "5.91", "n": "8", "i": 24719, "v": "सोऽहं यतिष्ये प्रशमं क्षत्तः कर्तुममायया । कुरूणां सृञ्जयानां च संग्रामे विनशिष्यताम् ।।"},
{"c": "5.91", "n": "9", "i": 24720, "v": "सेयमापन्महाघोरा कुरुष्वेव समुत्थिता । कर्णदुर्योधनकृता सर्वे ह्येते तदन्वयाः ।।"},
{"c": "5.91", "n": "10", "i": 24721, "v": "व्यसनैः क्लिश्यमानं हि यो मित्रं नाभिपद्यते । अनुनीय यथाशक्ति तं नृशंसं विदुर्बुधाः ।।"},
{"c": "5.91", "n": "11", "i": 24722, "v": "आ केशग्रहणान्मित्रमकार्यात्संनिवर्तयन् । अवाच्यः कस्यचिद्भवति कृतयत्नो यथाबलम् ।।"},
{"c": "5.91", "n": "12", "i": 24723, "v": "तत्समर्थं शुभं वाक्यं धर्मार्थसहितं हितम् । धार्तराष्ट्रः सहामात्यो ग्रहीतुं विदुरार्हति ।।"},
{"c": "5.91", "n": "13", "i": 24724, "v": "हितं हि धार्तराष्ट्राणां पाण्डवानां तथैव च । पृथिव्यां क्षत्रियाणां च यतिष्येऽहममायया ।।"},
{"c": "5.91", "n": "14", "i": 24725, "v": "हिते प्रयतमानं मां शङ्केद्दुर्योधनो यदि । हृदयस्य च मे प्रीतिरानृण्यं च भविष्यति ।।"},
{"c": "5.91", "n": "15", "i": 24726, "v": "ज्ञातीनां हि मिथो भेदे यन्मित्रं नाभिपद्यते । सर्वयत्नेन मध्यस्थं न तन्मित्रं विदुर्बुधाः ।।"},
{"c": "5.91", "n": "16", "i": 24727, "v": "न मां ब्रूयुरधर्मज्ञा मूढा असुहृदस्तथा । शक्तो नावारयत्कृष्णः संरब्धान्कुरुपाण्डवान् ।।"},
{"c": "5.91", "n": "17", "i": 24728, "v": "उभयोः साधयन्नर्थमहमागत इत्युत । तत्र यत्नमहं कृत्वा गच्छेयं नृष्ववाच्यताम् ।।"},
{"c": "5.91", "n": "18", "i": 24729, "v": "मम धर्मार्थयुक्तं हि श्रुत्वा वाक्यमनामयम् । न चेदादास्यते बालो दिष्टस्य वशमेष्यति ।।"},
{"c": "5.91", "n": "19", "i": 24730, "v": "अहापयन्पाण्डवार्थं यथाव;च्छमं कुरूणां यदि चाचरेयम् । पुण्यं च मे स्याच्चरितं महार्थं; मुच्येरंश्च कुरवो मृत्युपाशात् ।।"},
{"c": "5.91", "n": "20", "i": 24731, "v": "अपि वाचं भाषमाणस्य काव्यां; धर्मारामामर्थवतीमहिंस्राम् । अवेक्षेरन्धार्तराष्ट्राः समर्थां; मां च प्राप्तं कुरवः पूजयेयुः ।।"},
{"c": "5.91", "n": "21", "i": 24732, "v": "न चापि मम पर्याप्ताः सहिताः सर्वपार्थिवाः । क्रुद्धस्य प्रमुखे स्थातुं सिंहस्येवेतरे मृगाः ।।"},
{"c": "5.91", "t": "वैशंपायन उवाच ।"},
{"c": "5.91", "n": "22", "i": 24733, "v": "इत्येवमुक्त्वा वचनं वृष्णीनामृषभस्तदा । शयने सुखसंस्पर्शे शिश्ये यदुसुखावहः ।।"},
{"c": "5.92", "t": "वैशंपायन उवाच ।"},
{"c": "5.92", "n": "1", "i": 24734, "v": "तथा कथयतोरेव तयोर्बुद्धिमतोस्तदा । शिवा नक्षत्रसंपन्ना सा व्यतीयाय शर्वरी ।।"},
{"c": "5.92", "n": "2", "i": 24735, "v": "धर्मार्थकामयुक्ताश्च विचित्रार्थपदाक्षराः । शृण्वतो विविधा वाचो विदुरस्य महात्मनः ।।"},
{"c": "5.92", "n": "3", "i": 24736, "v": "कथाभिरनुरूपाभिः कृष्णस्यामिततेजसः । अकामस्येव कृष्णस्य सा व्यतीयाय शर्वरी ।।"},
{"c": "5.92", "n": "4", "i": 24737, "v": "ततस्तु स्वरसंपन्ना बहवः सूतमागधाः । शङ्खदुन्दुभिनिर्घोषैः केशवं प्रत्यबोधयन् ।।"},
{"c": "5.92", "n": "5", "i": 24738, "v": "तत उत्थाय दाशार्ह ऋषभः सर्वसात्वताम् । सर्वमावश्यकं चक्रे प्रातःकार्यं जनार्दनः ।।"},
{"c": "5.92", "n": "6", "i": 24739, "v": "कृतोदकार्यजप्यः स हुताग्निः समलंकृतः । तत आदित्यमुद्यन्तमुपातिष्ठत माधवः ।।"},
{"c": "5.92", "n": "7", "i": 24740, "v": "अथ दुर्योधनः कृष्णं शकुनिश्चापि सौबलः । संध्यां तिष्ठन्तमभ्येत्य दाशार्हमपराजितम् ।।"},
{"c": "5.92", "n": "8", "i": 24741, "v": "आचक्षेतां तु कृष्णस्य धृतराष्ट्रं सभागतम् । कुरूंश्च भीष्मप्रमुखान्राज्ञः सर्वांश्च पार्थिवान् ।।"},
{"c": "5.92", "n": "9", "i": 24742, "v": "त्वामर्थयन्ते गोविन्द दिवि शक्रमिवामराः । तावभ्यनन्दद्गोविन्दः साम्ना परमवल्गुना ।।"},
{"c": "5.92", "n": "10", "i": 24743, "v": "ततो विमल आदित्ये ब्राह्मणेभ्यो जनार्दनः । ददौ हिरण्यं वासांसि गाश्चाश्वांश्च परंतपः ।।"},
{"c": "5.92", "n": "11", "i": 24744, "v": "विसृष्टवन्तं रत्नानि दाशार्हमपराजितम् । तिष्ठन्तमुपसंगम्य ववन्दे सारथिस्तदा ।।"},
{"c": "5.92", "n": "12", "i": 24745, "v": "तमुपस्थितमाज्ञाय रथं दिव्यं महामनाः । महाभ्रघननिर्घोषं सर्वरत्नविभूषितम् ।।"},
{"c": "5.92", "n": "13", "i": 24746, "v": "अग्निं प्रदक्षिणं कृत्वा ब्राह्मणांश्च जनार्दनः । कौस्तुभं मणिमामुच्य श्रिया परमया ज्वलन् ।।"},
{"c": "5.92", "n": "14", "i": 24747, "v": "कुरुभिः संवृतः कृष्णो वृष्णिभिश्चाभिरक्षितः । आतिष्ठत रथं शौरिः सर्वयादवनन्दनः ।।"},
{"c": "5.92", "n": "15", "i": 24748, "v": "अन्वारुरोह दाशार्हं विदुरः सर्वधर्मवित् । सर्वप्राणभृतां श्रेष्ठं सर्वधर्मभृतां वरम् ।।"},
{"c": "5.92", "n": "16", "i": 24749, "v": "ततो दुर्योधनः कृष्णं शकुनिश्चापि सौबलः । द्वितीयेन रथेनैनमन्वयातां परंतपम् ।।"},
{"c": "5.92", "n": "17", "i": 24750, "v": "सात्यकिः कृतवर्मा च वृष्णीनां च महारथाः । पृष्ठतोऽनुययुः कृष्णं रथैरश्वैर्गजैरपि ।।"},
{"c": "5.92", "n": "18", "i": 24751, "v": "तेषां हेमपरिष्कारा युक्ताः परमवाजिभिः । गच्छतां घोषिणश्चित्राश्चारु बभ्राजिरे रथाः ।।"},
{"c": "5.92", "n": "19", "i": 24752, "v": "संमृष्टसंसिक्तरजः प्रतिपेदे महापथम् । राजर्षिचरितं काले कृष्णो धीमाञ्श्रिया ज्वलन् ।।"},
{"c": "5.92", "n": "20", "i": 24753, "v": "ततः प्रयाते दाशार्हे प्रावाद्यन्तैकपुष्कराः । शङ्खाश्च दध्मिरे तत्र वाद्यान्यन्यानि यानि च ।।"},
{"c": "5.92", "n": "21", "i": 24754, "v": "प्रवीराः सर्वलोकस्य युवानः सिंहविक्रमाः । परिवार्य रथं शौरेरगच्छन्त परंतपाः ।।"},
{"c": "5.92", "n": "22", "i": 24755, "v": "ततोऽन्ये बहुसाहस्रा विचित्राद्भुतवाससः । असिप्रासायुधधराः कृष्णस्यासन्पुरःसराः ।।"},
{"c": "5.92", "n": "23", "i": 24756, "v": "गजाः परःशतास्तत्र वराश्चाश्वाः सहस्रशः । प्रयान्तमन्वयुर्वीरं दाशार्हमपराजितम् ।।"},
{"c": "5.92", "n": "24", "i": 24757, "v": "पुरं कुरूणां संवृत्तं द्रष्टुकामं जनार्दनम् । सवृद्धबालं सस्त्रीकं रथ्यागतमरिंदमम् ।।"},
{"c": "5.92", "n": "25", "i": 24758, "v": "वेदिकापाश्रिताभिश्च समाक्रान्तान्यनेकशः । प्रचलन्तीव भारेण योषिद्भिर्भवनान्युत ।।"},
{"c": "5.92", "n": "26", "i": 24759, "v": "संपूज्यमानः कुरुभिः संशृण्वन्विविधाः कथाः । यथार्हं प्रतिसत्कुर्वन्प्रेक्षमाणः शनैर्ययौ ।।"},
{"c": "5.92", "n": "27", "i": 24760, "v": "ततः सभां समासाद्य केशवस्यानुयायिनः । सशङ्खैर्वेणुनिर्घोषैर्दिशः सर्वा व्यनादयन् ।।"},
{"c": "5.92", "n": "28", "i": 24761, "v": "ततः सा समितिः सर्वा राज्ञाममिततेजसाम् । संप्राकम्पत हर्षेण कृष्णागमनकाङ्क्षया ।।"},
{"c": "5.92", "n": "29", "i": 24762, "v": "ततोऽभ्याशगते कृष्णे समहृष्यन्नराधिपाः । श्रुत्वा तं रथनिर्घोषं पर्जन्यनिनदोपमम् ।।"},
{"c": "5.92", "n": "30", "i": 24763, "v": "आसाद्य तु सभाद्वारमृषभः सर्वसात्वताम् । अवतीर्य रथाच्छौरिः कैलासशिखरोपमात् ।।"},
{"c": "5.92", "n": "31", "i": 24764, "v": "नगमेघप्रतीकाशां ज्वलन्तीमिव तेजसा । महेन्द्रसदनप्रख्यां प्रविवेश सभां ततः ।।"},
{"c": "5.92", "n": "32", "i": 24765, "v": "पाणौ गृहीत्वा विदुरं सात्यकिं च महायशाः । ज्योतींष्यादित्यवद्राजन्कुरून्प्रच्छादयञ्श्रिया ।।"},
{"c": "5.92", "n": "33", "i": 24766, "v": "अग्रतो वासुदेवस्य कर्णदुर्योधनावुभौ । वृष्णयः कृतवर्मा च आसन्कृष्णस्य पृष्ठतः ।।"},
{"c": "5.92", "n": "34", "i": 24767, "v": "धृतराष्ट्रं पुरस्कृत्य भीष्मद्रोणादयस्ततः । आसनेभ्योऽचलन्सर्वे पूजयन्तो जनार्दनम् ।।"},
{"c": "5.92", "n": "35", "i": 24768, "v": "अभ्यागच्छति दाशार्हे प्रज्ञाचक्षुर्महामनाः । सहैव भीष्मद्रोणाभ्यामुदतिष्ठन्महायशाः ।।"},
{"c": "5.92", "n": "36", "i": 24769, "v": "उत्तिष्ठति महाराजे धृतराष्ट्रे जनेश्वरे । तानि राजसहस्राणि समुत्तस्थुः समन्ततः ।।"},
{"c": "5.92", "n": "37", "i": 24770, "v": "आसनं सर्वतोभद्रं जाम्बूनदपरिष्कृतम् । कृष्णार्थे कल्पितं तत्र धृतराष्ट्रस्य शासनात् ।।"},
{"c": "5.92", "n": "38", "i": 24771, "v": "स्मयमानस्तु राजानं भीष्मद्रोणौ च माधवः । अभ्यभाषत धर्मात्मा राज्ञश्चान्यान्यथावयः ।।"},
{"c": "5.92", "n": "39", "i": 24772, "v": "तत्र केशवमानर्चुः सम्यगभ्यागतं सभाम् । राजानः पार्थिवाः सर्वे कुरवश्च जनार्दनम् ।।"},
{"c": "5.92", "n": "40", "i": 24773, "v": "तत्र तिष्ठन्स दाशार्हो राजमध्ये परंतपः । अपश्यदन्तरिक्षस्थानृषीन्परपुरंजयः ।।"},
{"c": "5.92", "n": "41", "i": 24774, "v": "ततस्तानभिसंप्रेक्ष्य नारदप्रमुखानृषीन् । अभ्यभाषत दाशार्हो भीष्मं शांतनवं शनैः ।।"},
{"c": "5.92", "n": "42", "i": 24775, "v": "पार्थिवीं समितिं द्रष्टुमृषयोऽभ्यागता नृप । निमन्त्र्यन्तामासनैश्च सत्कारेण च भूयसा ।।"},
{"c": "5.92", "n": "43", "i": 24776, "v": "नैतेष्वनुपविष्टेषु शक्यं केनचिदासितुम् । पूजा प्रयुज्यतामाशु मुनीनां भावितात्मनाम् ।।"},
{"c": "5.92", "n": "44", "i": 24777, "v": "ऋषीञ्शांतनवो दृष्ट्वा सभाद्वारमुपस्थितान् । त्वरमाणस्ततो भृत्यानासनानीत्यचोदयत् ।।"},
{"c": "5.92", "n": "45", "i": 24778, "v": "आसनान्यथ मृष्टानि महान्ति विपुलानि च । मणिकाञ्चनचित्राणि समाजह्रुस्ततस्ततः ।।"},
{"c": "5.92", "n": "46", "i": 24779, "v": "तेषु तत्रोपविष्टेषु गृहीतार्घेषु भारत । निषसादासने कृष्णो राजानश्च यथासनम् ।।"},
{"c": "5.92", "n": "47", "i": 24780, "v": "दुःशासनः सात्यकये ददावासनमुत्तमम् । विविंशतिर्ददौ पीठं काञ्चनं कृतवर्मणे ।।"},
{"c": "5.92", "n": "48", "i": 24781, "v": "अविदूरेऽथ कृष्णस्य कर्णदुर्योधनावुभौ । एकासने महात्मानौ निषीदतुरमर्षणौ ।।"},
{"c": "5.92", "n": "49", "i": 24782, "v": "गान्धारराजः शकुनिर्गान्धारैरभिरक्षितः । निषसादासने राजा सहपुत्रो विशां पते ।।"},
{"c": "5.92", "n": "50", "i": 24783, "v": "विदुरो मणिपीठे तु शुक्लस्पर्ध्याजिनोत्तरे । संस्पृशन्नासनं शौरेर्महामतिरुपाविशत् ।।"},
{"c": "5.92", "n": "51", "i": 24784, "v": "चिरस्य दृष्ट्वा दाशार्हं राजानः सर्वपार्थिवाः । अमृतस्येव नातृप्यन्प्रेक्षमाणा जनार्दनम् ।।"},
{"c": "5.92", "n": "52", "i": 24785, "v": "अतसीपुष्पसंकाशः पीतवासा जनार्दनः । व्यभ्राजत सभामध्ये हेम्नीवोपहितो मणिः ।।"},
{"c": "5.92", "n": "53", "i": 24786, "v": "ततस्तूष्णीं सर्वमासीद्गोविन्दगतमानसम् । न तत्र कश्चित्किंचिद्धि व्याजहार पुमान्क्वचित् ।।"},
{"c": "5.93", "t": "वैशंपायन उवाच ।"},
{"c": "5.93", "n": "1", "i": 24787, "v": "तेष्वासीनेषु सर्वेषु तूष्णींभूतेषु राजसु । वाक्यमभ्याददे कृष्णः सुदंष्ट्रो दुन्दुभिस्वनः ।।"},
{"c": "5.93", "n": "2", "i": 24788, "v": "जीमूत इव घर्मान्ते सर्वां संश्रावयन्सभाम् । धृतराष्ट्रमभिप्रेक्ष्य समभाषत माधवः ।।"},
{"c": "5.93", "n": "3", "i": 24789, "v": "कुरूणां पाण्डवानां च शमः स्यादिति भारत । अप्रयत्नेन वीराणामेतद्यतितुमागतः ।।"},
{"c": "5.93", "n": "4", "i": 24790, "v": "राजन्नान्यत्प्रवक्तव्यं तव निःश्रेयसं वचः । विदितं ह्येव ते सर्वं वेदितव्यमरिंदम ।।"},
{"c": "5.93", "n": "5", "i": 24791, "v": "इदमद्य कुलं श्रेष्ठं सर्वराजसु पार्थिव । श्रुतवृत्तोपसंपन्नं सर्वैः समुदितं गुणैः ।।"},
{"c": "5.93", "n": "6", "i": 24792, "v": "कृपानुकम्पा कारुण्यमानृशंस्यं च भारत । तथार्जवं क्षमा सत्यं कुरुष्वेतद्विशिष्यते ।।"},
{"c": "5.93", "n": "7", "i": 24793, "v": "तस्मिन्नेवंविधे राजन्कुले महति तिष्ठति । त्वन्निमित्तं विशेषेण नेह युक्तमसांप्रतम् ।।"},
{"c": "5.93", "n": "8", "i": 24794, "v": "त्वं हि वारयिता श्रेष्ठः कुरूणां कुरुसत्तम । मिथ्या प्रचरतां तात बाह्येष्वाभ्यन्तरेषु च ।।"},
{"c": "5.93", "n": "9", "i": 24795, "v": "ते पुत्रास्तव कौरव्य दुर्योधनपुरोगमाः । धर्मार्थौ पृष्ठतः कृत्वा प्रचरन्ति नृशंसवत् ।।"},
{"c": "5.93", "n": "10", "i": 24796, "v": "अशिष्टा गतमर्यादा लोभेन हृतचेतसः । स्वेषु बन्धुषु मुख्येषु तद्वेत्थ भरतर्षभ ।।"},
{"c": "5.93", "n": "11", "i": 24797, "v": "सेयमापन्महाघोरा कुरुष्वेव समुत्थिता । उपेक्ष्यमाणा कौरव्य पृथिवीं घातयिष्यति ।।"},
{"c": "5.93", "n": "12", "i": 24798, "v": "शक्या चेयं शमयितुं त्वं चेदिच्छसि भारत । न दुष्करो ह्यत्र शमो मतो मे भरतर्षभ ।।"},
{"c": "5.93", "n": "13", "i": 24799, "v": "त्वय्यधीनः शमो राजन्मयि चैव विशां पते । पुत्रान्स्थापय कौरव्य स्थापयिष्याम्यहं परान् ।।"},
{"c": "5.93", "n": "14", "i": 24800, "v": "आज्ञा तव हि राजेन्द्र कार्या पुत्रैः सहान्वयैः । हितं बलवदप्येषां तिष्ठतां तव शासने ।।"},
{"c": "5.93", "n": "15", "i": 24801, "v": "तव चैव हितं राजन्पाण्डवानामथो हितम् । शमे प्रयतमानस्य मम शासनकाङ्क्षिणाम् ।।"},
{"c": "5.93", "n": "16", "i": 24802, "v": "स्वयं निष्कलमालक्ष्य संविधत्स्व विशां पते । सहभूतास्तु भरतास्तवैव स्युर्जनेश्वर ।।"},
{"c": "5.93", "n": "17", "i": 24803, "v": "धर्मार्थयोस्तिष्ठ राजन्पाण्डवैरभिरक्षितः । न हि शक्यास्तथाभूता यत्नादपि नराधिप ।।"},
{"c": "5.93", "n": "18", "i": 24804, "v": "न हि त्वां पाण्डवैर्जेतुं रक्ष्यमाणं महात्मभिः । इन्द्रोऽपि देवैः सहितः प्रसहेत कुतो नृपाः ।।"},
{"c": "5.93", "n": "19", "i": 24805, "v": "यत्र भीष्मश्च द्रोणश्च कृपः कर्णो विविंशतिः । अश्वत्थामा विकर्णश्च सोमदत्तोऽथ बाह्लिकः ।।"},
{"c": "5.93", "n": "20", "i": 24806, "v": "सैन्धवश्च कलिङ्गश्च काम्बोजश्च सुदक्षिणः । युधिष्ठिरो भीमसेनः सव्यसाची यमौ तथा ।।"},
{"c": "5.93", "n": "21", "i": 24807, "v": "सात्यकिश्च महातेजा युयुत्सुश्च महारथः । को नु तान्विपरीतात्मा युध्येत भरतर्षभ ।।"},
{"c": "5.93", "n": "22", "i": 24808, "v": "लोकस्येश्वरतां भूयः शत्रुभिश्चाप्रधृष्यताम् । प्राप्स्यसि त्वममित्रघ्न सहितः कुरुपाण्डवैः ।।"},
{"c": "5.93", "n": "23", "i": 24809, "v": "तस्य ते पृथिवीपालास्त्वत्समाः पृथिवीपते । श्रेयांसश्चैव राजानः संधास्यन्ते परंतप ।।"},
{"c": "5.93", "n": "24", "i": 24810, "v": "स त्वं पुत्रैश्च पौत्रैश्च भ्रातृभिः पितृभिस्तथा । सुहृद्भिः सर्वतो गुप्तः सुखं शक्ष्यसि जीवितुम् ।।"},
{"c": "5.93", "n": "25", "i": 24811, "v": "एतानेव पुरोधाय सत्कृत्य च यथा पुरा । अखिलां भोक्ष्यसे सर्वां पृथिवीं पृथिवीपते ।।"},
{"c": "5.93", "n": "26", "i": 24812, "v": "एतैर्हि सहितः सर्वैः पाण्डवैः स्वैश्च भारत । अन्यान्विजेष्यसे शत्रूनेष स्वार्थस्तवाखिलः ।।"},
{"c": "5.93", "n": "27", "i": 24813, "v": "तैरेवोपार्जितां भूमिं भोक्ष्यसे च परंतप । यदि संपत्स्यसे पुत्रैः सहामात्यैर्नराधिप ।।"},
{"c": "5.93", "n": "28", "i": 24814, "v": "संयुगे वै महाराज दृश्यते सुमहान्क्षयः । क्षये चोभयतो राजन्कं धर्ममनुपश्यसि ।।"},
{"c": "5.93", "n": "29", "i": 24815, "v": "पाण्डवैर्निहतैः संख्ये पुत्रैर्वापि महाबलैः । यद्विन्देथाः सुखं राजंस्तद्ब्रूहि भरतर्षभ ।।"},
{"c": "5.93", "n": "30", "i": 24816, "v": "शूराश्च हि कृतास्त्राश्च सर्वे युद्धाभिकाङ्क्षिणः । पाण्डवास्तावकाश्चैव तान्रक्ष महतो भयात् ।।"},
{"c": "5.93", "n": "31", "i": 24817, "v": "न पश्येम कुरून्सर्वान्पाण्डवांश्चैव संयुगे । क्षीणानुभयतः शूरान्रथेभ्यो रथिभिर्हतान् ।।"},
{"c": "5.93", "n": "32", "i": 24818, "v": "समवेताः पृथिव्यां हि राजानो राजसत्तम । अमर्षवशमापन्ना नाशयेयुरिमाः प्रजाः ।।"},
{"c": "5.93", "n": "33", "i": 24819, "v": "त्राहि राजन्निमं लोकं न नश्येयुरिमाः प्रजाः । त्वयि प्रकृतिमापन्ने शेषं स्यात्कुरुनन्दन ।।"},
{"c": "5.93", "n": "34", "i": 24820, "v": "शुक्ला वदान्या ह्रीमन्त आर्याः पुण्याभिजातयः । अन्योन्यसचिवा राजंस्तान्पाहि महतो भयात् ।।"},
{"c": "5.93", "n": "35", "i": 24821, "v": "शिवेनेमे भूमिपालाः समागम्य परस्परम् । सह भुक्त्वा च पीत्वा च प्रतियान्तु यथागृहम् ।।"},
{"c": "5.93", "n": "36", "i": 24822, "v": "सुवाससः स्रग्विणश्च सत्कृत्य भरतर्षभ । अमर्षांश्च निराकृत्य वैराणि च परंतप ।।"},
{"c": "5.93", "n": "37", "i": 24823, "v": "हार्दं यत्पाण्डवेष्वासीत्प्राप्तेऽस्मिन्नायुषः क्षये । तदेव ते भवत्वद्य शश्वच्च भरतर्षभ ।।"},
{"c": "5.93", "n": "38", "i": 24824, "v": "बाला विहीनाः पित्रा ते त्वयैव परिवर्धिताः । तान्पालय यथान्यायं पुत्रांश्च भरतर्षभ ।।"},
{"c": "5.93", "n": "39", "i": 24825, "v": "भवतैव हि रक्ष्यास्ते व्यसनेषु विशेषतः । मा ते धर्मस्तथैवार्थो नश्येत भरतर्षभ ।।"},
{"c": "5.93", "n": "40", "i": 24826, "v": "आहुस्त्वां पाण्डवा राजन्नभिवाद्य प्रसाद्य च । भवतः शासनाद्दुःखमनुभूतं सहानुगैः ।।"},
{"c": "5.93", "n": "41", "i": 24827, "v": "द्वादशेमानि वर्षाणि वने निर्व्युषितानि नः । त्रयोदशं तथाज्ञातैः सजने परिवत्सरम् ।।"},
{"c": "5.93", "n": "42", "i": 24828, "v": "स्थाता नः समये तस्मिन्पितेति कृतनिश्चयाः । नाहास्म समयं तात तच्च नो ब्राह्मणा विदुः ।।"},
{"c": "5.93", "n": "43", "i": 24829, "v": "तस्मिन्नः समये तिष्ठ स्थितानां भरतर्षभ । नित्यं संक्लेशिता राजन्स्वराज्यांशं लभेमहि ।।"},
{"c": "5.93", "n": "44", "i": 24830, "v": "त्वं धर्ममर्थं युञ्जानः सम्यङ्नस्त्रातुमर्हसि । गुरुत्वं भवति प्रेक्ष्य बहून्क्लेशांस्तितिक्ष्महे ।।"},
{"c": "5.93", "n": "45", "i": 24831, "v": "स भवान्मातृपितृवदस्मासु प्रतिपद्यताम् । गुरोर्गरीयसी वृत्तिर्या च शिष्यस्य भारत ।।"},
{"c": "5.93", "n": "46", "i": 24832, "v": "पित्रा स्थापयितव्या हि वयमुत्पथमास्थिताः । संस्थापय पथिष्वस्मांस्तिष्ठ राजन्स्ववर्त्मनि ।।"},
{"c": "5.93", "n": "47", "i": 24833, "v": "आहुश्चेमां परिषदं पुत्रास्ते भरतर्षभ । धर्मज्ञेषु सभासत्सु नेह युक्तमसांप्रतम् ।।"},
{"c": "5.93", "n": "48", "i": 24834, "v": "यत्र धर्मो ह्यधर्मेण सत्यं यत्रानृतेन च । हन्यते प्रेक्षमाणानां हतास्तत्र सभासदः ।।"},
{"c": "5.93", "n": "49", "i": 24835, "v": "विद्धो धर्मो ह्यधर्मेण सभां यत्र प्रपद्यते । न चास्य शल्यं कृन्तन्ति विद्धास्तत्र सभासदः । धर्म एतानारुजति यथा नद्यनुकूलजान् ।।"},
{"c": "5.93", "n": "50", "i": 24836, "v": "ये धर्ममनुपश्यन्तस्तूष्णीं ध्यायन्त आसते । ते सत्यमाहुर्धर्मं च न्याय्यं च भरतर्षभ ।।"},
{"c": "5.93", "n": "51", "i": 24837, "v": "शक्यं किमन्यद्वक्तुं ते दानादन्यज्जनेश्वर । ब्रुवन्तु वा महीपालाः सभायां ये समासते । धर्मार्थौ संप्रधार्यैव यदि सत्यं ब्रवीम्यहम् ।।"},
{"c": "5.93", "n": "52", "i": 24838, "v": "प्रमुञ्चेमान्मृत्युपाशात्क्षत्रियान्क्षत्रियर्षभ । प्रशाम्य भरतश्रेष्ठ मा मन्युवशमन्वगाः ।।"},
{"c": "5.93", "n": "53", "i": 24839, "v": "पित्र्यं तेभ्यः प्रदायांशं पाण्डवेभ्यो यथोचितम् । ततः सपुत्रः सिद्धार्थो भुङ्क्ष्व भोगान्परंतप ।।"},
{"c": "5.93", "n": "54", "i": 24840, "v": "अजातशत्रुं जानीषे स्थितं धर्मे सतां सदा । सपुत्रे त्वयि वृत्तिं च वर्तते यां नराधिप ।।"},
{"c": "5.93", "n": "55", "i": 24841, "v": "दाहितश्च निरस्तश्च त्वामेवोपाश्रितः पुनः । इन्द्रप्रस्थं त्वयैवासौ सपुत्रेण विवासितः ।।"},
{"c": "5.93", "n": "56", "i": 24842, "v": "स तत्र निवसन्सर्वान्वशमानीय पार्थिवान् । त्वन्मुखानकरोद्राजन्न च त्वामत्यवर्तत ।।"},
{"c": "5.93", "n": "57", "i": 24843, "v": "तस्यैवं वर्तमानस्य सौबलेन जिहीर्षता । राष्ट्राणि धनधान्यं च प्रयुक्तः परमोपधिः ।।"},
{"c": "5.93", "n": "58", "i": 24844, "v": "स तामवस्थां संप्राप्य कृष्णां प्रेक्ष्य सभागताम् । क्षत्रधर्मादमेयात्मा नाकम्पत युधिष्ठिरः ।।"},
{"c": "5.93", "n": "59", "i": 24845, "v": "अहं तु तव तेषां च श्रेय इच्छामि भारत । धर्मादर्थात्सुखाच्चैव मा राजन्नीनशः प्रजाः ।।"},
{"c": "5.93", "n": "60", "i": 24846, "v": "अनर्थमर्थं मन्वाना अर्थं वानर्थमात्मनः । लोभेऽतिप्रसृतान्पुत्रान्निगृह्णीष्व विशां पते ।।"},
{"c": "5.93", "n": "61", "i": 24847, "v": "स्थिताः शुश्रूषितुं पार्थाः स्थिता योद्धुमरिंदमाः । यत्ते पथ्यतमं राजंस्तस्मिंस्तिष्ठ परंतप ।।"},
{"c": "5.93", "n": "62", "i": 24848, "v": "तद्वाक्यं पार्थिवाः सर्वे हृदयैः समपूजयन् । न तत्र कश्चिद्वक्तुं हि वाचं प्राक्रामदग्रतः ।।"},
{"c": "5.94", "t": "वैशंपायन उवाच ।"},
{"c": "5.94", "n": "1", "i": 24849, "v": "तस्मिन्नभिहिते वाक्ये केशवेन महात्मना । स्तिमिता हृष्टरोमाण आसन्सर्वे सभासदः ।।"},
{"c": "5.94", "n": "2", "i": 24850, "v": "कः स्विदुत्तरमेतस्माद्वक्तुमुत्सहते पुमान् । इति सर्वे मनोभिस्ते चिन्तयन्ति स्म पार्थिवाः ।।"},
{"c": "5.94", "n": "3", "i": 24851, "v": "तथा तेषु च सर्वेषु तूष्णींभूतेषु राजसु । जामदग्न्य इदं वाक्यमब्रवीत्कुरुसंसदि ।।"},
{"c": "5.94", "n": "4", "i": 24852, "v": "इमामेकोपमां राजञ्शृणु सत्यामशङ्कितः । तां श्रुत्वा श्रेय आदत्स्व यदि साध्विति मन्यसे ।।"},
{"c": "5.94", "n": "5", "i": 24853, "v": "राजा दम्भोद्भवो नाम सार्वभौमः पुराभवत् । अखिलां बुभुजे सर्वां पृथिवीमिति नः श्रुतम् ।।"},
{"c": "5.94", "n": "6", "i": 24854, "v": "स स्म नित्यं निशापाये प्रातरुत्थाय वीर्यवान् । ब्राह्मणान्क्षत्रियांश्चैव पृच्छन्नास्ते महारथः ।।"},
{"c": "5.94", "n": "7", "i": 24855, "v": "अस्ति कश्चिद्विशिष्टो वा मद्विधो वा भवेद्युधि । शूद्रो वैश्यः क्षत्रियो वा ब्राह्मणो वापि शस्त्रभृत् ।।"},
{"c": "5.94", "n": "8", "i": 24856, "v": "इति ब्रुवन्नन्वचरत्स राजा पृथिवीमिमाम् । दर्पेण महता मत्तः कंचिदन्यमचिन्तयन् ।।"},
{"c": "5.94", "n": "9", "i": 24857, "v": "तं स्म वैद्या अकृपणा ब्राह्मणाः सर्वतोऽभयाः । प्रत्यषेधन्त राजानं श्लाघमानं पुनः पुनः ।।"},
{"c": "5.94", "n": "10", "i": 24858, "v": "प्रतिषिध्यमानोऽप्यसकृत्पृच्छत्येव स वै द्विजान् । अभिमानी श्रिया मत्तस्तमूचुर्ब्राह्मणास्तदा ।।"},
{"c": "5.94", "n": "11", "i": 24859, "v": "तपस्विनो महात्मानो वेदव्रतसमन्विताः । उदीर्यमाणं राजानं क्रोधदीप्ता द्विजातयः ।।"},
{"c": "5.94", "n": "12", "i": 24860, "v": "अनेकजननं सख्यं ययोः पुरुषसिंहयोः । तयोस्त्वं न समो राजन्भवितासि कदाचन ।।"},
{"c": "5.94", "n": "13", "i": 24861, "v": "एवमुक्तः स राजा तु पुनः पप्रच्छ तान्द्विजान् । क्व तौ वीरौ क्वजन्मानौ किंकर्माणौ च कौ च तौ ।।"},
{"c": "5.94", "t": "ब्राह्मणा ऊचुः ।"},
{"c": "5.94", "n": "14", "i": 24862, "v": "नरो नारायणश्चैव तापसाविति नः श्रुतम् । आयातौ मानुषे लोके ताभ्यां युध्यस्व पार्थिव ।।"},
{"c": "5.94", "n": "15", "i": 24863, "v": "श्रूयते तौ महात्मानौ नरनारायणावुभौ । तपो घोरमनिर्देश्यं तप्येते गन्धमादने ।।"},
{"c": "5.94", "t": "राम उवाच ।"},
{"c": "5.94", "n": "16", "i": 24864, "v": "स राजा महतीं सेनां योजयित्वा षडङ्गिनीम् । अमृष्यमाणः संप्रायाद्यत्र तावपराजितौ ।।"},
{"c": "5.94", "n": "17", "i": 24865, "v": "स गत्वा विषमं घोरं पर्वतं गन्धमादनम् । मृगयाणोऽन्वगच्छत्तौ तापसावपराजितौ ।।"},
{"c": "5.94", "n": "18", "i": 24866, "v": "तौ दृष्ट्वा क्षुत्पिपासाभ्यां कृशौ धमनिसंततौ । शीतवातातपैश्चैव कर्शितौ पुरुषोत्तमौ । अभिगम्योपसंगृह्य पर्यपृच्छदनामयम् ।।"},
{"c": "5.94", "n": "19", "i": 24867, "v": "तमर्चित्वा मूलफलैरासनेनोदकेन च । न्यमन्त्रयेतां राजानं किं कार्यं क्रियतामिति ।।"},
{"c": "5.94", "t": "दम्भोद्भव उवाच ।"},
{"c": "5.94", "n": "20", "i": 24868, "v": "बाहुभ्यां मे जिता भूमिर्निहताः सर्वशत्रवः । भवद्भ्यां युद्धमाकाङ्क्षन्नुपयातोऽस्मि पर्वतम् । आतिथ्यं दीयतामेतत्काङ्क्षितं मे चिरं प्रति ।।"},
{"c": "5.94", "t": "नरनारायणावूचतुः ।"},
{"c": "5.94", "n": "21", "i": 24869, "v": "अपेतक्रोधलोभोऽयमाश्रमो राजसत्तम । न ह्यस्मिन्नाश्रमे युद्धं कुतः शस्त्रं कुतोऽनृजुः । अन्यत्र युद्धमाकाङ्क्ष्व बहवः क्षत्रियाः क्षितौ ।।"},
{"c": "5.94", "t": "राम उवाच ।"},
{"c": "5.94", "n": "22", "i": 24870, "v": "उच्यमानस्तथापि स्म भूय एवाभ्यभाषत । पुनः पुनः क्षम्यमाणः सान्त्व्यमानश्च भारत । दम्भोद्भवो युद्धमिच्छन्नाह्वयत्येव तापसौ ।।"},
{"c": "5.94", "n": "23", "i": 24871, "v": "ततो नरस्त्विषीकाणां मुष्टिमादाय कौरव । अब्रवीदेहि युध्यस्व युद्धकामुक क्षत्रिय ।।"},
{"c": "5.94", "n": "24", "i": 24872, "v": "सर्वशस्त्राणि चादत्स्व योजयस्व च वाहिनीम् । अहं हि ते विनेष्यामि युद्धश्रद्धामितः परम् ।।"},
{"c": "5.94", "t": "दम्भोद्भव उवाच ।"},
{"c": "5.94", "n": "25", "i": 24873, "v": "यद्येतदस्त्रमस्मासु युक्तं तापस मन्यसे । एतेनापि त्वया योत्स्ये युद्धार्थी ह्यहमागतः ।।"},
{"c": "5.94", "t": "राम उवाच ।"},
{"c": "5.94", "n": "26", "i": 24874, "v": "इत्युक्त्वा शरवर्षेण सर्वतः समवाकिरत् । दम्भोद्भवस्तापसं तं जिघांसुः सहसैनिकः ।।"},
{"c": "5.94", "n": "27", "i": 24875, "v": "तस्य तानस्यतो घोरानिषून्परतनुच्छिदः । कदर्थीकृत्य स मुनिरिषीकाभिरपानुदत् ।।"},
{"c": "5.94", "n": "28", "i": 24876, "v": "ततोऽस्मै प्रासृजद्घोरमैषीकमपराजितः । अस्त्रमप्रतिसंधेयं तदद्भुतमिवाभवत् ।।"},
{"c": "5.94", "n": "29", "i": 24877, "v": "तेषामक्षीणि कर्णांश्च नस्तकांश्चैव मायया । निमित्तवेधी स मुनिरिषीकाभिः समर्पयत् ।।"},
{"c": "5.94", "n": "30", "i": 24878, "v": "स दृष्ट्वा श्वेतमाकाशमिषीकाभिः समाचितम् । पादयोर्न्यपतद्राजा स्वस्ति मेऽस्त्विति चाब्रवीत् ।।"},
{"c": "5.94", "n": "31", "i": 24879, "v": "तमब्रवीन्नरो राजञ्शरण्यः शरणैषिणाम् । ब्रह्मण्यो भव धर्मात्मा मा च स्मैवं पुनः कृथाः ।।"},
{"c": "5.94", "n": "32", "i": 24880, "v": "मा च दर्पसमाविष्टः क्षेप्सीः कांश्चित्कदाचन । अल्पीयांसं विशिष्टं वा तत्ते राजन्परं हितम् ।।"},
{"c": "5.94", "n": "33", "i": 24881, "v": "कृतप्रज्ञो वीतलोभो निरहंकार आत्मवान् । दान्तः क्षान्तो मृदुः क्षेमः प्रजाः पालय पार्थिव ।।"},
{"c": "5.94", "n": "34", "i": 24882, "v": "अनुज्ञातः स्वस्ति गच्छ मैवं भूयः समाचरेः । कुशलं ब्राह्मणान्पृच्छेरावयोर्वचनाद्भृशम् ।।"},
{"c": "5.94", "n": "35", "i": 24883, "v": "ततो राजा तयोः पादावभिवाद्य महात्मनोः । प्रत्याजगाम स्वपुरं धर्मं चैवाचिनोद्भृशम् ।।"},
{"c": "5.94", "n": "36", "i": 24884, "v": "सुमहच्चापि तत्कर्म यन्नरेण कृतं पुरा । ततो गुणैः सुबहुभिः श्रेष्ठो नारायणोऽभवत् ।।"},
{"c": "5.94", "n": "37", "i": 24885, "v": "तस्माद्यावद्धनुःश्रेष्ठे गाण्डीवेऽस्त्रं न युज्यते । तावत्त्वं मानमुत्सृज्य गच्छ राजन्धनंजयम् ।।"},
{"c": "5.94", "n": "38", "i": 24886, "v": "काकुदीकं शुकं नाकमक्षिसंतर्जनं तथा । संतानं नर्तनं घोरमास्यमोदकमष्टमम् ।।"},
{"c": "5.94", "n": "39", "i": 24887, "v": "एतैर्विद्धाः सर्व एव मरणं यान्ति मानवाः । उन्मत्ताश्च विचेष्टन्ते नष्टसंज्ञा विचेतसः ।।"},
{"c": "5.94", "n": "40", "i": 24888, "v": "स्वपन्ते च प्लवन्ते च छर्दयन्ति च मानवाः । मूत्रयन्ते च सततं रुदन्ति च हसन्ति च ।।"},
{"c": "5.94", "n": "41", "i": 24889, "v": "असंख्येया गुणाः पार्थे तद्विशिष्टो जनार्दनः । त्वमेव भूयो जानासि कुन्तीपुत्रं धनंजयम् ।।"},
{"c": "5.94", "n": "42", "i": 24890, "v": "नरनारायणौ यौ तौ तावेवार्जुनकेशवौ । विजानीहि महाराज प्रवीरौ पुरुषर्षभौ ।।"},
{"c": "5.94", "n": "43", "i": 24891, "v": "यद्येतदेवं जानासि न च मामतिशङ्कसे । आर्यां मतिं समास्थाय शाम्य भारत पाण्डवैः ।।"},
{"c": "5.94", "n": "44", "i": 24892, "v": "अथ चेन्मन्यसे श्रेयो न मे भेदो भवेदिति । प्रशाम्य भरतश्रेष्ठ मा च युद्धे मनः कृथाः ।।"},
{"c": "5.94", "n": "45", "i": 24893, "v": "भवतां च कुरुश्रेष्ठ कुलं बहुमतं भुवि । तत्तथैवास्तु भद्रं ते स्वार्थमेवानुचिन्तय ।।"},
{"c": "5.95", "t": "वैशंपायन उवाच ।"},
{"c": "5.95", "n": "1", "i": 24894, "v": "जामदग्न्यवचः श्रुत्वा कण्वोऽपि भगवानृषिः । दुर्योधनमिदं वाक्यमब्रवीत्कुरुसंसदि ।।"},
{"c": "5.95", "n": "2", "i": 24895, "v": "अक्षयश्चाव्ययश्चैव ब्रह्मा लोकपितामहः । तथैव भगवन्तौ तौ नरनारायणावृषी ।।"},
{"c": "5.95", "n": "3", "i": 24896, "v": "आदित्यानां हि सर्वेषां विष्णुरेकः सनातनः । अजय्यश्चाव्ययश्चैव शाश्वतः प्रभुरीश्वरः ।।"},
{"c": "5.95", "n": "4", "i": 24897, "v": "निमित्तमरणास्त्वन्ये चन्द्रसूर्यौ मही जलम् । वायुरग्निस्तथाकाशं ग्रहास्तारागणास्तथा ।।"},
{"c": "5.95", "n": "5", "i": 24898, "v": "ते च क्षयान्ते जगतो हित्वा लोकत्रयं सदा । क्षयं गच्छन्ति वै सर्वे सृज्यन्ते च पुनः पुनः ।।"},
{"c": "5.95", "n": "6", "i": 24899, "v": "मुहूर्तमरणास्त्वन्ये मानुषा मृगपक्षिणः । तिर्यग्योन्यश्च ये चान्ये जीवलोकचराः स्मृताः ।।"},
{"c": "5.95", "n": "7", "i": 24900, "v": "भूयिष्ठेन तु राजानः श्रियं भुक्त्वायुषः क्षये । मरणं प्रतिगच्छन्ति भोक्तुं सुकृतदुष्कृतम् ।।"},
{"c": "5.95", "n": "8", "i": 24901, "v": "स भवान्धर्मपुत्रेण शमं कर्तुमिहार्हति । पाण्डवाः कुरवश्चैव पालयन्तु वसुंधराम् ।।"},
{"c": "5.95", "n": "9", "i": 24902, "v": "बलवानहमित्येव न मन्तव्यं सुयोधन । बलवन्तो हि बलिभिर्दृश्यन्ते पुरुषर्षभ ।।"},
{"c": "5.95", "n": "10", "i": 24903, "v": "न बलं बलिनां मध्ये बलं भवति कौरव । बलवन्तो हि ते सर्वे पाण्डवा देवविक्रमाः ।।"},
{"c": "5.95", "n": "11", "i": 24904, "v": "अत्राप्युदाहरन्तीममितिहासं पुरातनम् । मातलेर्दातुकामस्य कन्यां मृगयतो वरम् ।।"},
{"c": "5.95", "n": "12", "i": 24905, "v": "मतस्त्रैलोक्यराजस्य मातलिर्नाम सारथिः । तस्यैकैव कुले कन्या रूपतो लोकविश्रुता ।।"},
{"c": "5.95", "n": "13", "i": 24906, "v": "गुणकेशीति विख्याता नाम्ना सा देवरूपिणी । श्रिया च वपुषा चैव स्त्रियोऽन्याः सातिरिच्यते ।।"},
{"c": "5.95", "n": "14", "i": 24907, "v": "तस्याः प्रदानसमयं मातलिः सह भार्यया । ज्ञात्वा विममृशे राजंस्तत्परः परिचिन्तयन् ।।"},
{"c": "5.95", "n": "15", "i": 24908, "v": "धिक्खल्वलघुशीलानामुच्छ्रितानां यशस्विनाम् । नराणामृद्धसत्त्वानां कुले कन्याप्ररोहणम् ।।"},
{"c": "5.95", "n": "16", "i": 24909, "v": "मातुः कुलं पितृकुलं यत्र चैव प्रदीयते । कुलत्रयं संशयितं कुरुते कन्यका सताम् ।।"},
{"c": "5.95", "n": "17", "i": 24910, "v": "देवमानुषलोकौ द्वौ मानसेनैव चक्षुषा । अवगाह्यैव विचितौ न च मे रोचते वरः ।।"},
{"c": "5.95", "n": "18", "i": 24911, "v": "न देवान्नैव दितिजान्न गन्धर्वान्न मानुषान् । अरोचयं वरकृते तथैव बहुलानृषीन् ।।"},
{"c": "5.95", "n": "19", "i": 24912, "v": "भार्यया तु स संमन्त्र्य सह रात्रौ सुधर्मया । मातलिर्नागलोकाय चकार गमने मतिम् ।।"},
{"c": "5.95", "n": "20", "i": 24913, "v": "न मे देवमनुष्येषु गुणकेश्याः समो वरः । रूपतो दृश्यते कश्चिन्नागेषु भविता ध्रुवम् ।।"},
{"c": "5.95", "n": "21", "i": 24914, "v": "इत्यामन्त्र्य सुधर्मां स कृत्वा चाभिप्रदक्षिणम् । कन्यां शिरस्युपाघ्राय प्रविवेश महीतलम् ।।"},
{"c": "5.96", "t": "कण्व उवाच ।"},
{"c": "5.96", "n": "1", "i": 24915, "v": "मातलिस्तु व्रजन्मार्गे नारदेन महर्षिणा । वरुणं गच्छता द्रष्टुं समागच्छद्यदृच्छया ।।"},
{"c": "5.96", "n": "2", "i": 24916, "v": "नारदोऽथाब्रवीदेनं क्व भवान्गन्तुमुद्यतः । स्वेन वा सूत कार्येण शासनाद्वा शतक्रतोः ।।"},
{"c": "5.96", "n": "3", "i": 24917, "v": "मातलिर्नारदेनैवं संपृष्टः पथि गच्छता । यथावत्सर्वमाचष्ट स्वकार्यं वरुणं प्रति ।।"},
{"c": "5.96", "n": "4", "i": 24918, "v": "तमुवाचाथ स मुनिर्गच्छावः सहिताविति । सलिलेशदिदृक्षार्थमहमप्युद्यतो दिवः ।।"},
{"c": "5.96", "n": "5", "i": 24919, "v": "अहं ते सर्वमाख्यास्ये दर्शयन्वसुधातलम् । दृष्ट्वा तत्र वरं कंचिद्रोचयिष्याव मातले ।।"},
{"c": "5.96", "n": "6", "i": 24920, "v": "अवगाह्य ततो भूमिमुभौ मातलिनारदौ । ददृशाते महात्मानौ लोकपालमपां पतिम् ।।"},
{"c": "5.96", "n": "7", "i": 24921, "v": "तत्र देवर्षिसदृशीं पूजां प्राप स नारदः । महेन्द्रसदृशीं चैव मातलिः प्रत्यपद्यत ।।"},
{"c": "5.96", "n": "8", "i": 24922, "v": "तावुभौ प्रीतमनसौ कार्यवत्तां निवेद्य ह । वरुणेनाभ्यनुज्ञातौ नागलोकं विचेरतुः ।।"},
{"c": "5.96", "n": "9", "i": 24923, "v": "नारदः सर्वभूतानामन्तर्भूमिनिवासिनाम् । जानंश्चकार व्याख्यानं यन्तुः सर्वमशेषतः ।।"},
{"c": "5.96", "t": "नारद उवाच ।"},
{"c": "5.96", "n": "10", "i": 24924, "v": "दृष्टस्ते वरुणस्तात पुत्रपौत्रसमावृतः । पश्योदकपतेः स्थानं सर्वतोभद्रमृद्धिमत् ।।"},
{"c": "5.96", "n": "11", "i": 24925, "v": "एष पुत्रो महाप्राज्ञो वरुणस्येह गोपतेः । एष तं शीलवृत्तेन शौचेन च विशिष्यते ।।"},
{"c": "5.96", "n": "12", "i": 24926, "v": "एषोऽस्य पुत्रोऽभिमतः पुष्करः पुष्करेक्षणः । रूपवान्दर्शनीयश्च सोमपुत्र्या वृतः पतिः ।।"},
{"c": "5.96", "n": "13", "i": 24927, "v": "ज्योत्स्नाकालीति यामाहुर्द्वितीयां रूपतः श्रियम् । आदित्यस्यैव गोः पुत्रो ज्येष्ठः पुत्रः कृतः स्मृतः ।।"},
{"c": "5.96", "n": "14", "i": 24928, "v": "भवनं पश्य वारुण्या यदेतत्सर्वकाञ्चनम् । यां प्राप्य सुरतां प्राप्ताः सुराः सुरपतेः सखे ।।"},
{"c": "5.96", "n": "15", "i": 24929, "v": "एतानि हृतराज्यानां दैतेयानां स्म मातले । दीप्यमानानि दृश्यन्ते सर्वप्रहरणान्युत ।।"},
{"c": "5.96", "n": "16", "i": 24930, "v": "अक्षयाणि किलैतानि विवर्तन्ते स्म मातले । अनुभावप्रयुक्तानि सुरैरवजितानि ह ।।"},
{"c": "5.96", "n": "17", "i": 24931, "v": "अत्र राक्षसजात्यश्च भूतजात्यश्च मातले । दिव्यप्रहरणाश्चासन्पूर्वदैवतनिर्मिताः ।।"},
{"c": "5.96", "n": "18", "i": 24932, "v": "अग्निरेष महार्चिष्माञ्जागर्ति वरुणह्रदे । वैष्णवं चक्रमाविद्धं विधूमेन हविष्मता ।।"},
{"c": "5.96", "n": "19", "i": 24933, "v": "एष गाण्डीमयश्चापो लोकसंहारसंभृतः । रक्ष्यते दैवतैर्नित्यं यतस्तद्गाण्डिवं धनुः ।।"},
{"c": "5.96", "n": "20", "i": 24934, "v": "एष कृत्ये समुत्पन्ने तत्तद्धारयते बलम् । सहस्रशतसंख्येन प्राणेन सततं ध्रुवम् ।।"},
{"c": "5.96", "n": "21", "i": 24935, "v": "अशास्यानपि शास्त्येष रक्षोबन्धुषु राजसु । सृष्टः प्रथमजो दण्डो ब्रह्मणा ब्रह्मवादिना ।।"},
{"c": "5.96", "n": "22", "i": 24936, "v": "एतच्छत्रं नरेन्द्राणां महच्छक्रेण भाषितम् । पुत्राः सलिलराजस्य धारयन्ति महोदयम् ।।"},
{"c": "5.96", "n": "23", "i": 24937, "v": "एतत्सलिलराजस्य छत्रं छत्रगृहे स्थितम् । सर्वतः सलिलं शीतं जीमूत इव वर्षति ।।"},
{"c": "5.96", "n": "24", "i": 24938, "v": "एतच्छत्रात्परिभ्रष्टं सलिलं सोमनिर्मलम् । तमसा मूर्छितं याति येन नार्छति दर्शनम् ।।"},
{"c": "5.96", "n": "25", "i": 24939, "v": "बहून्यद्भुतरूपाणि द्रष्टव्यानीह मातले । तव कार्योपरोधस्तु तस्माद्गच्छाव माचिरम् ।।"},
{"c": "5.97", "t": "नारद उवाच ।"},
{"c": "5.97", "n": "1", "i": 24940, "v": "एतत्तु नागलोकस्य नाभिस्थाने स्थितं पुरम् । पातालमिति विख्यातं दैत्यदानवसेवितम् ।।"},
{"c": "5.97", "n": "2", "i": 24941, "v": "इदमद्भिः समं प्राप्ता ये केचिद्ध्रुवजङ्गमाः । प्रविशन्तो महानादं नदन्ति भयपीडिताः ।।"},
{"c": "5.97", "n": "3", "i": 24942, "v": "अत्रासुरोऽग्निः सततं दीप्यते वारिभोजनः । व्यापारेण धृतात्मानं निबद्धं समबुध्यत ।।"},
{"c": "5.97", "n": "4", "i": 24943, "v": "अत्रामृतं सुरैः पीत्वा निहितं निहतारिभिः । अतः सोमस्य हानिश्च वृद्धिश्चैव प्रदृश्यते ।।"},
{"c": "5.97", "n": "5", "i": 24944, "v": "अत्र दिव्यं हयशिरः काले पर्वणि पर्वणि । उत्तिष्ठति सुवर्णाभं वार्भिरापूरयञ्जगत् ।।"},
{"c": "5.97", "n": "6", "i": 24945, "v": "यस्मादत्र समग्रास्ताः पतन्ति जलमूर्तयः । तस्मात्पातालमित्येतत्ख्यायते पुरमुत्तमम् ।।"},
{"c": "5.97", "n": "7", "i": 24946, "v": "ऐरावतोऽस्मात्सलिलं गृहीत्वा जगतो हितः । मेघेष्वामुञ्चते शीतं यन्महेन्द्रः प्रवर्षति ।।"},
{"c": "5.97", "n": "8", "i": 24947, "v": "अत्र नानाविधाकारास्तिमयो नैकरूपिणः । अप्सु सोमप्रभां पीत्वा वसन्ति जलचारिणः ।।"},
{"c": "5.97", "n": "9", "i": 24948, "v": "अत्र सूर्यांशुभिर्भिन्नाः पातालतलमाश्रिताः । मृता दिवसतः सूत पुनर्जीवन्ति ते निशि ।।"},
{"c": "5.97", "n": "10", "i": 24949, "v": "उदये नित्यशश्चात्र चन्द्रमा रश्मिभिर्वृतः । अमृतं स्पृश्य संस्पर्शात्संजीवयति देहिनः ।।"},
{"c": "5.97", "n": "11", "i": 24950, "v": "अत्र तेऽधर्मनिरता बद्धाः कालेन पीडिताः । दैतेया निवसन्ति स्म वासवेन हृतश्रियः ।।"},
{"c": "5.97", "n": "12", "i": 24951, "v": "अत्र भूतपतिर्नाम सर्वभूतमहेश्वरः । भूतये सर्वभूतानामचरत्तप उत्तमम् ।।"},
{"c": "5.97", "n": "13", "i": 24952, "v": "अत्र गोव्रतिनो विप्राः स्वाध्यायाम्नायकर्शिताः । त्यक्तप्राणा जितस्वर्गा निवसन्ति महर्षयः ।।"},
{"c": "5.97", "n": "14", "i": 24953, "v": "यत्रतत्रशयो नित्यं येनकेनचिदाशितः । येनकेनचिदाच्छन्नः स गोव्रत इहोच्यते ।।"},
{"c": "5.97", "n": "15", "i": 24954, "v": "ऐरावतो नागराजो वामनः कुमुदोऽञ्जनः । प्रसूताः सुप्रतीकस्य वंशे वारणसत्तमाः ।।"},
{"c": "5.97", "n": "16", "i": 24955, "v": "पश्य यद्यत्र ते कश्चिद्रोचते गुणतो वरः । वरयिष्याव तं गत्वा यत्नमास्थाय मातले ।।"},
{"c": "5.97", "n": "17", "i": 24956, "v": "अण्डमेतज्जले न्यस्तं दीप्यमानमिव श्रिया । आ प्रजानां निसर्गाद्वै नोद्भिद्यति न सर्पति ।।"},
{"c": "5.97", "n": "18", "i": 24957, "v": "नास्य जातिं निसर्गं वा कथ्यमानं शृणोमि वै । पितरं मातरं वापि नास्य जानाति कश्चन ।।"},
{"c": "5.97", "n": "19", "i": 24958, "v": "अतः किल महानग्निरन्तकाले समुत्थितः । धक्ष्यते मातले सर्वं त्रैलोक्यं सचराचरम् ।।"},
{"c": "5.97", "t": "कण्व उवाच ।"},
{"c": "5.97", "n": "20", "i": 24959, "v": "मातलिस्त्वब्रवीच्छ्रुत्वा नारदस्याथ भाषितम् । न मेऽत्र रोचते कश्चिदन्यतो व्रज माचिरम् ।।"},
{"c": "5.98", "t": "नारद उवाच ।"},
{"c": "5.98", "n": "1", "i": 24960, "v": "हिरण्यपुरमित्येतत्ख्यातं पुरवरं महत् । दैत्यानां दानवानां च मायाशतविचारिणाम् ।।"},
{"c": "5.98", "n": "2", "i": 24961, "v": "अनल्पेन प्रयत्नेन निर्मितं विश्वकर्मणा । मयेन मनसा सृष्टं पातालतलमाश्रितम् ।।"},
{"c": "5.98", "n": "3", "i": 24962, "v": "अत्र मायासहस्राणि विकुर्वाणा महौजसः । दानवा निवसन्ति स्म शूरा दत्तवराः पुरा ।।"},
{"c": "5.98", "n": "4", "i": 24963, "v": "नैते शक्रेण नान्येन वरुणेन यमेन वा । शक्यन्ते वशमानेतुं तथैव धनदेन च ।।"},
{"c": "5.98", "n": "5", "i": 24964, "v": "असुराः कालखञ्जाश्च तथा विष्णुपदोद्भवाः । नैरृता यातुधानाश्च ब्रह्मवेदोद्भवाश्च ये ।।"},
{"c": "5.98", "n": "6", "i": 24965, "v": "दंष्ट्रिणो भीमरूपाश्च निवसन्त्यात्मरक्षिणः । मायावीर्योपसंपन्ना निवसन्त्यात्मरक्षिणः ।।"},
{"c": "5.98", "n": "7", "i": 24966, "v": "निवातकवचा नाम दानवा युद्धदुर्मदाः । जानासि च यथा शक्रो नैताञ्शक्नोति बाधितुम् ।।"},
{"c": "5.98", "n": "8", "i": 24967, "v": "बहुशो मातले त्वं च तव पुत्रश्च गोमुखः । निर्भग्नो देवराजश्च सहपुत्रः शचीपतिः ।।"},
{"c": "5.98", "n": "9", "i": 24968, "v": "पश्य वेश्मानि रौक्माणि मातले राजतानि च । कर्मणा विधियुक्तेन युक्तान्युपगतानि च ।।"},
{"c": "5.98", "n": "10", "i": 24969, "v": "वैडूर्यहरितानीव प्रवालरुचिराणि च । अर्कस्फटिकशुभ्राणि वज्रसारोज्ज्वलानि च ।।"},
{"c": "5.98", "n": "11", "i": 24970, "v": "पार्थिवानीव चाभान्ति पुनर्नगमयानि च । शैलानीव च दृश्यन्ते तारकाणीव चाप्युत ।।"},
{"c": "5.98", "n": "12", "i": 24971, "v": "सूर्यरूपाणि चाभान्ति दीप्ताग्निसदृशानि च । मणिजालविचित्राणि प्रांशूनि निबिडानि च ।।"},
{"c": "5.98", "n": "13", "i": 24972, "v": "नैतानि शक्यं निर्देष्टुं रूपतो द्रव्यतस्तथा । गुणतश्चैव सिद्धानि प्रमाणगुणवन्ति च ।।"},
{"c": "5.98", "n": "14", "i": 24973, "v": "आक्रीडान्पश्य दैत्यानां तथैव शयनान्युत । रत्नवन्ति महार्हाणि भाजनान्यासनानि च ।।"},
{"c": "5.98", "n": "15", "i": 24974, "v": "जलदाभांस्तथा शैलांस्तोयप्रस्रवणान्वितान् । कामपुष्पफलांश्चैव पादपान्कामचारिणः ।।"},
{"c": "5.98", "n": "16", "i": 24975, "v": "मातले कश्चिदत्रापि रुचितस्ते वरो भवेत् । अथ वान्यां दिशं भूमेर्गच्छाव यदि मन्यसे ।।"},
{"c": "5.98", "t": "कण्व उवाच ।"},
{"c": "5.98", "n": "17", "i": 24976, "v": "मातलिस्त्वब्रवीदेनं भाषमाणं तथाविधम् । देवर्षे नैव मे कार्यं विप्रियं त्रिदिवौकसाम् ।।"},
{"c": "5.98", "n": "18", "i": 24977, "v": "नित्यानुषक्तवैरा हि भ्रातरो देवदानवाः । अरिपक्षेण संबन्धं रोचयिष्याम्यहं कथम् ।।"},
{"c": "5.98", "n": "19", "i": 24978, "v": "अन्यत्र साधु गच्छावो द्रष्टुं नार्हामि दानवान् । जानामि तु तथात्मानं दित्सात्मकमलं यथा ।।"},
{"c": "5.99", "t": "नारद उवाच ।"},
{"c": "5.99", "n": "1", "i": 24979, "v": "अयं लोकः सुपर्णानां पक्षिणां पन्नगाशिनाम् । विक्रमे गमने भारे नैषामस्ति परिश्रमः ।।"},
{"c": "5.99", "n": "2", "i": 24980, "v": "वैनतेयसुतैः सूत षड्भिस्ततमिदं कुलम् । सुमुखेन सुनाम्ना च सुनेत्रेण सुवर्चसा ।।"},
{"c": "5.99", "n": "3", "i": 24981, "v": "सुरूपपक्षिराजेन सुबलेन च मातले । वर्धितानि प्रसूत्या वै विनताकुलकर्तृभिः ।।"},
{"c": "5.99", "n": "4", "i": 24982, "v": "पक्षिराजाभिजात्यानां सहस्राणि शतानि च । कश्यपस्य ततो वंशे जातैर्भूतिविवर्धनैः ।।"},
{"c": "5.99", "n": "5", "i": 24983, "v": "सर्वे ह्येते श्रिया युक्ताः सर्वे श्रीवत्सलक्षणाः । सर्वे श्रियमभीप्सन्तो धारयन्ति बलान्युत ।।"},
{"c": "5.99", "n": "6", "i": 24984, "v": "कर्मणा क्षत्रियाश्चैते निर्घृणा भोगिभोजिनः । ज्ञातिसंक्षयकर्तृत्वाद्ब्राह्मण्यं न लभन्ति वै ।।"},
{"c": "5.99", "n": "7", "i": 24985, "v": "नामानि चैषां वक्ष्यामि यथा प्राधान्यतः शृणु । मातले श्लाघ्यमेतद्धि कुलं विष्णुपरिग्रहम् ।।"},
{"c": "5.99", "n": "8", "i": 24986, "v": "दैवतं विष्णुरेतेषां विष्णुरेव परायणम् । हृदि चैषां सदा विष्णुर्विष्णुरेव गतिः सदा ।।"},
{"c": "5.99", "n": "9", "i": 24987, "v": "सुवर्णचूडो नागाशी दारुणश्चण्डतुण्डकः । अनलश्चानिलश्चैव विशालाक्षोऽथ कुण्डली ।।"},
{"c": "5.99", "n": "10", "i": 24988, "v": "काश्यपिर्ध्वजविष्कम्भो वैनतेयोऽथ वामनः । वातवेगो दिशाचक्षुर्निमेषो निमिषस्तथा ।।"},
{"c": "5.99", "n": "11", "i": 24989, "v": "त्रिवारः सप्तवारश्च वाल्मीकिर्द्वीपकस्तथा । दैत्यद्वीपः सरिद्द्वीपः सारसः पद्मकेसरः ।।"},
{"c": "5.99", "n": "12", "i": 24990, "v": "सुमुखः सुखकेतुश्च चित्रबर्हस्तथानघः । मेघकृत्कुमुदो दक्षः सर्पान्तः सोमभोजनः ।।"},
{"c": "5.99", "n": "13", "i": 24991, "v": "गुरुभारः कपोतश्च सूर्यनेत्रश्चिरान्तकः । विष्णुधन्वा कुमारश्च परिबर्हो हरिस्तथा ।।"},
{"c": "5.99", "n": "14", "i": 24992, "v": "सुस्वरो मधुपर्कश्च हेमवर्णस्तथैव च । मलयो मातरिश्वा च निशाकरदिवाकरौ ।।"},
{"c": "5.99", "n": "15", "i": 24993, "v": "एते प्रदेशमात्रेण मयोक्ता गरुडात्मजाः । प्राधान्यतोऽथ यशसा कीर्तिताः प्राणतश्च ते ।।"},
{"c": "5.99", "n": "16", "i": 24994, "v": "यद्यत्र न रुचिः काचिदेहि गच्छाव मातले । तं नयिष्यामि देशं त्वां रुचिं यत्रोपलप्स्यसे ।।"},
{"c": "5.100", "t": "नारद उवाच ।"},
{"c": "5.100", "n": "1", "i": 24995, "v": "इदं रसातलं नाम सप्तमं पृथिवीतलम् । यत्रास्ते सुरभिर्माता गवाममृतसंभवा ।।"},
{"c": "5.100", "n": "2", "i": 24996, "v": "क्षरन्ती सततं क्षीरं पृथिवीसारसंभवम् । षण्णां रसानां सारेण रसमेकमनुत्तमम् ।।"},
{"c": "5.100", "n": "3", "i": 24997, "v": "अमृतेनाभितृप्तस्य सारमुद्गिरतः पुरा । पितामहस्य वदनादुदतिष्ठदनिन्दिता ।।"},
{"c": "5.100", "n": "4", "i": 24998, "v": "यस्याः क्षीरस्य धाराया निपतन्त्या महीतले । ह्रदः कृतः क्षीरनिधिः पवित्रं परमुत्तमम् ।।"},
{"c": "5.100", "n": "5", "i": 24999, "v": "पुष्पितस्येव फेनस्य पर्यन्तमनुवेष्टितम् । पिबन्तो निवसन्त्यत्र फेनपा मुनिसत्तमाः ।।"},
{"c": "5.100", "n": "6", "i": 25000, "v": "फेनपा नाम नाम्ना ते फेनाहाराश्च मातले । उग्रे तपसि वर्तन्ते येषां बिभ्यति देवताः ।।"},
{"c": "5.100", "n": "7", "i": 25001, "v": "अस्याश्चतस्रो धेन्वोऽन्या दिक्षु सर्वासु मातले । निवसन्ति दिशापाल्यो धारयन्त्यो दिशः स्मृताः ।।"},
{"c": "5.100", "n": "8", "i": 25002, "v": "पूर्वां दिशं धारयते सुरूपा नाम सौरभी । दक्षिणां हंसका नाम धारयत्यपरां दिशम् ।।"},
{"c": "5.100", "n": "9", "i": 25003, "v": "पश्चिमा वारुणी दिक्च धार्यते वै सुभद्रया । महानुभावया नित्यं मातले विश्वरूपया ।।"},
{"c": "5.100", "n": "10", "i": 25004, "v": "सर्वकामदुघा नाम धेनुर्धारयते दिशम् । उत्तरां मातले धर्म्यां तथैलविलसंज्ञिताम् ।।"},
{"c": "5.100", "n": "11", "i": 25005, "v": "आसां तु पयसा मिश्रं पयो निर्मथ्य सागरे । मन्थानं मन्दरं कृत्वा देवैरसुरसंहितैः ।।"},
{"c": "5.100", "n": "12", "i": 25006, "v": "उद्धृता वारुणी लक्ष्मीरमृतं चापि मातले । उच्चैःश्रवाश्चाश्वराजो मणिरत्नं च कौस्तुभम् ।।"},
{"c": "5.100", "n": "13", "i": 25007, "v": "सुधाहारेषु च सुधां स्वधाभोजिषु च स्वधाम् । अमृतं चामृताशेषु सुरभिः क्षरते पयः ।।"},
{"c": "5.100", "n": "14", "i": 25008, "v": "अत्र गाथा पुरा गीता रसातलनिवासिभिः । पौराणी श्रूयते लोके गीयते या मनीषिभिः ।।"},
{"c": "5.100", "n": "15", "i": 25009, "v": "न नागलोके न स्वर्गे न विमाने त्रिविष्टपे । परिवासः सुखस्तादृग्रसातलतले यथा ।।"},
{"c": "5.101", "t": "नारद उवाच ।"},
{"c": "5.101", "n": "1", "i": 25010, "v": "इयं भोगवती नाम पुरी वासुकिपालिता । यादृशी देवराजस्य पुरीवर्यामरावती ।।"},
{"c": "5.101", "n": "2", "i": 25011, "v": "एष शेषः स्थितो नागो येनेयं धार्यते सदा । तपसा लोकमुख्येन प्रभावमहता मही ।।"},
{"c": "5.101", "n": "3", "i": 25012, "v": "श्वेतोच्चयनिभाकारो नानाविधविभूषणः । सहस्रं धारयन्मूर्ध्नां ज्वालाजिह्वो महाबलः ।।"},
{"c": "5.101", "n": "4", "i": 25013, "v": "इह नानाविधाकारा नानाविधविभूषणाः । सुरसायाः सुता नागा निवसन्ति गतव्यथाः ।।"},
{"c": "5.101", "n": "5", "i": 25014, "v": "मणिस्वस्तिकचक्राङ्काः कमण्डलुकलक्षणाः । सहस्रसंख्या बलिनः सर्वे रौद्राः स्वभावतः ।।"},
{"c": "5.101", "n": "6", "i": 25015, "v": "सहस्रशिरसः केचित्केचित्पञ्चशताननाः । शतशीर्षास्तथा केचित्केचित्त्रिशिरसोऽपि च ।।"},
{"c": "5.101", "n": "7", "i": 25016, "v": "द्विपञ्चशिरसः केचित्केचित्सप्तमुखास्तथा । महाभोगा महाकायाः पर्वताभोगभोगिनः ।।"},
{"c": "5.101", "n": "8", "i": 25017, "v": "बहूनीह सहस्राणि प्रयुतान्यर्बुदानि च । नागानामेकवंशानां यथाश्रेष्ठांस्तु मे शृणु ।।"},
{"c": "5.101", "n": "9", "i": 25018, "v": "वासुकिस्तक्षकश्चैव कर्कोटकधनंजयौ । कालीयो नहुषश्चैव कम्बलाश्वतरावुभौ ।।"},
{"c": "5.101", "n": "10", "i": 25019, "v": "बाह्यकुण्डो मणिर्नागस्तथैवापूरणः खगः । वामनश्चैलपत्रश्च कुकुरः कुकुणस्तथा ।।"},
{"c": "5.101", "n": "11", "i": 25020, "v": "आर्यको नन्दकश्चैव तथा कलशपोतकौ । कैलासकः पिञ्जरको नागश्चैरावतस्तथा ।।"},
{"c": "5.101", "n": "12", "i": 25021, "v": "सुमनोमुखो दधिमुखः शङ्खो नन्दोपनन्दकौ । आप्तः कोटनकश्चैव शिखी निष्ठूरिकस्तथा ।।"},
{"c": "5.101", "n": "13", "i": 25022, "v": "तित्तिरिर्हस्तिभद्रश्च कुमुदो माल्यपिण्डकः । द्वौ पद्मौ पुण्डरीकश्च पुष्पो मुद्गरपर्णकः ।।"},
{"c": "5.101", "n": "14", "i": 25023, "v": "करवीरः पीठरकः संवृत्तो वृत्त एव च । पिण्डारो बिल्वपत्रश्च मूषिकादः शिरीषकः ।।"},
{"c": "5.101", "n": "15", "i": 25024, "v": "दिलीपः शङ्खशीर्षश्च ज्योतिष्कोऽथापराजितः । कौरव्यो धृतराष्ट्रश्च कुमारः कुशकस्तथा ।।"},
{"c": "5.101", "n": "16", "i": 25025, "v": "विरजा धारणश्चैव सुबाहुर्मुखरो जयः । बधिरान्धौ विकुण्डश्च विरसः सुरसस्तथा ।।"},
{"c": "5.101", "n": "17", "i": 25026, "v": "एते चान्ये च बहवः कश्यपस्यात्मजाः स्मृताः । मातले पश्य यद्यत्र कश्चित्ते रोचते वरः ।।"},
{"c": "5.101", "t": "कण्व उवाच ।"},
{"c": "5.101", "n": "18", "i": 25027, "v": "मातलिस्त्वेकमव्यग्रः सततं संनिरीक्ष्य वै । पप्रच्छ नारदं तत्र प्रीतिमानिव चाभवत् ।।"},
{"c": "5.101", "n": "19", "i": 25028, "v": "स्थितो य एष पुरतः कौरव्यस्यार्यकस्य च । द्युतिमान्दर्शनीयश्च कस्यैष कुलनन्दनः ।।"},
{"c": "5.101", "n": "20", "i": 25029, "v": "कः पिता जननी चास्य कतमस्यैष भोगिनः । वंशस्य कस्यैष महान्केतुभूत इव स्थितः ।।"},
{"c": "5.101", "n": "21", "i": 25030, "v": "प्रणिधानेन धैर्येण रूपेण वयसा च मे । मनः प्रविष्टो देवर्षे गुणकेश्याः पतिर्वरः ।।"},
{"c": "5.101", "n": "22", "i": 25031, "v": "मातलिं प्रीतिमनसं दृष्ट्वा सुमुखदर्शनात् । निवेदयामास तदा माहात्म्यं जन्म कर्म च ।।"},
{"c": "5.101", "n": "23", "i": 25032, "v": "ऐरावतकुले जातः सुमुखो नाम नागराट् । आर्यकस्य मतः पौत्रो दौहित्रो वामनस्य च ।।"},
{"c": "5.101", "n": "24", "i": 25033, "v": "एतस्य हि पिता नागश्चिकुरो नाम मातले । नचिराद्वैनतेयेन पञ्चत्वमुपपादितः ।।"},
{"c": "5.101", "n": "25", "i": 25034, "v": "ततोऽब्रवीत्प्रीतमना मातलिर्नारदं वचः । एष मे रुचितस्तात जामाता भुजगोत्तमः ।।"},
{"c": "5.101", "n": "26", "i": 25035, "v": "क्रियतामत्र यत्नो हि प्रीतिमानस्म्यनेन वै । अस्य नागपतेर्दातुं प्रियां दुहितरं मुने ।।"},
{"c": "5.102", "t": "नारद उवाच ।"},
{"c": "5.102", "n": "1", "i": 25036, "v": "सूतोऽयं मातलिर्नाम शक्रस्य दयितः सुहृत् । शुचिः शीलगुणोपेतस्तेजस्वी वीर्यवान्बली ।।"},
{"c": "5.102", "n": "2", "i": 25037, "v": "शक्रस्यायं सखा चैव मन्त्री सारथिरेव च । अल्पान्तरप्रभावश्च वासवेन रणे रणे ।।"},
{"c": "5.102", "n": "3", "i": 25038, "v": "अयं हरिसहस्रेण युक्तं जैत्रं रथोत्तमम् । देवासुरेषु युद्धेषु मनसैव नियच्छति ।।"},
{"c": "5.102", "n": "4", "i": 25039, "v": "अनेन विजितानश्वैर्दोर्भ्यां जयति वासवः । अनेन प्रहृते पूर्वं बलभित्प्रहरत्युत ।।"},
{"c": "5.102", "n": "5", "i": 25040, "v": "अस्य कन्या वरारोहा रूपेणासदृशी भुवि । सत्त्वशीलगुणोपेता गुणकेशीति विश्रुता ।।"},
{"c": "5.102", "n": "6", "i": 25041, "v": "तस्यास्य यत्नाच्चरतस्त्रैलोक्यममरद्युते । सुमुखो भवतः पौत्रो रोचते दुहितुः पतिः ।।"},
{"c": "5.102", "n": "7", "i": 25042, "v": "यदि ते रोचते सौम्य भुजगोत्तम माचिरम् । क्रियतामार्यक क्षिप्रं बुद्धिः कन्याप्रतिग्रहे ।।"},
{"c": "5.102", "n": "8", "i": 25043, "v": "यथा विष्णुकुले लक्ष्मीर्यथा स्वाहा विभावसोः । कुले तव तथैवास्तु गुणकेशी सुमध्यमा ।।"},
{"c": "5.102", "n": "9", "i": 25044, "v": "पौत्रस्यार्थे भवांस्तस्माद्गुणकेशीं प्रतीच्छतु । सदृशीं प्रतिरूपस्य वासवस्य शचीमिव ।।"},
{"c": "5.102", "n": "10", "i": 25045, "v": "पितृहीनमपि ह्येनं गुणतो वरयामहे । बहुमानाच्च भवतस्तथैवैरावतस्य च । सुमुखस्य गुणैश्चैव शीलशौचदमादिभिः ।।"},
{"c": "5.102", "n": "11", "i": 25046, "v": "अभिगम्य स्वयं कन्यामयं दातुं समुद्यतः । मातलेस्तस्य संमानं कर्तुमर्हो भवानपि ।।"},
{"c": "5.102", "t": "कण्व उवाच ।"},
{"c": "5.102", "n": "12", "i": 25047, "v": "स तु दीनः प्रहृष्टश्च प्राह नारदमार्यकः । व्रियमाणे तथा पौत्रे पुत्रे च निधनं गते ।।"},
{"c": "5.102", "n": "13", "i": 25048, "v": "न मे नैतद्बहुमतं देवर्षे वचनं तव । सखा शक्रस्य संयुक्तः कस्यायं नेप्सितो भवेत् ।।"},
{"c": "5.102", "n": "14", "i": 25049, "v": "कारणस्य तु दौर्बल्याच्चिन्तयामि महामुने । अस्य देहकरस्तात मम पुत्रो महाद्युते । भक्षितो वैनतेयेन दुःखार्तास्तेन वै वयम् ।।"},
{"c": "5.102", "n": "15", "i": 25050, "v": "पुनरेव च तेनोक्तं वैनतेयेन गच्छता । मासेनान्येन सुमुखं भक्षयिष्य इति प्रभो ।।"},
{"c": "5.102", "n": "16", "i": 25051, "v": "ध्रुवं तथा तद्भविता जानीमस्तस्य निश्चयम् । तेन हर्षः प्रनष्टो मे सुपर्णवचनेन वै ।।"},
{"c": "5.102", "n": "17", "i": 25052, "v": "मातलिस्त्वब्रवीदेनं बुद्धिरत्र कृता मया । जामातृभावेन वृतः सुमुखस्तव पुत्रजः ।।"},
{"c": "5.102", "n": "18", "i": 25053, "v": "सोऽयं मया च सहितो नारदेन च पन्नगः । त्रिलोकेशं सुरपतिं गत्वा पश्यतु वासवम् ।।"},
{"c": "5.102", "n": "19", "i": 25054, "v": "शेषेणैवास्य कार्येण प्रज्ञास्याम्यहमायुषः । सुपर्णस्य विघाते च प्रयतिष्यामि सत्तम ।।"},
{"c": "5.102", "n": "20", "i": 25055, "v": "सुमुखश्च मया सार्धं देवेशमभिगच्छतु । कार्यसंसाधनार्थाय स्वस्ति तेऽस्तु भुजंगम ।।"},
{"c": "5.102", "n": "21", "i": 25056, "v": "ततस्ते सुमुखं गृह्य सर्व एव महौजसः । ददृशुः शक्रमासीनं देवराजं महाद्युतिम् ।।"},
{"c": "5.102", "n": "22", "i": 25057, "v": "संगत्या तत्र भगवान्विष्णुरासीच्चतुर्भुजः । ततस्तत्सर्वमाचख्यौ नारदो मातलिं प्रति ।।"},
{"c": "5.102", "n": "23", "i": 25058, "v": "ततः पुरंदरं विष्णुरुवाच भुवनेश्वरम् । अमृतं दीयतामस्मै क्रियताममरैः समः ।।"},
{"c": "5.102", "n": "24", "i": 25059, "v": "मातलिर्नारदश्चैव सुमुखश्चैव वासव । लभन्तां भवतः कामात्काममेतं यथेप्सितम् ।।"},
{"c": "5.102", "n": "25", "i": 25060, "v": "पुरंदरोऽथ संचिन्त्य वैनतेयपराक्रमम् । विष्णुमेवाब्रवीदेनं भवानेव ददात्विति ।।"},
{"c": "5.102", "t": "विष्णुरुवाच ।"},
{"c": "5.102", "n": "26", "i": 25061, "v": "ईशस्त्वमसि लोकानां चराणामचराश्च ये । त्वया दत्तमदत्तं कः कर्तुमुत्सहते विभो ।।"},
{"c": "5.102", "t": "कण्व उवाच ।"},
{"c": "5.102", "n": "27", "i": 25062, "v": "प्रादाच्छक्रस्ततस्तस्मै पन्नगायायुरुत्तमम् । न त्वेनममृतप्राशं चकार बलवृत्रहा ।।"},
{"c": "5.102", "n": "28", "i": 25063, "v": "लब्ध्वा वरं तु सुमुखः सुमुखः संबभूव ह । कृतदारो यथाकामं जगाम च गृहान्प्रति ।।"},
{"c": "5.102", "n": "29", "i": 25064, "v": "नारदस्त्वार्यकश्चैव कृतकार्यौ मुदा युतौ । प्रतिजग्मतुरभ्यर्च्य देवराजं महाद्युतिम् ।।"},
{"c": "5.103", "t": "कण्व उवाच ।"},
{"c": "5.103", "n": "1", "i": 25065, "v": "गरुडस्तत्तु शुश्राव यथावृत्तं महाबलः । आयुःप्रदानं शक्रेण कृतं नागस्य भारत ।।"},
{"c": "5.103", "n": "2", "i": 25066, "v": "पक्षवातेन महता रुद्ध्वा त्रिभुवनं खगः । सुपर्णः परमक्रुद्धो वासवं समुपाद्रवत् ।।"},
{"c": "5.103", "t": "गरुड उवाच ।"},
{"c": "5.103", "n": "3", "i": 25067, "v": "भगवन्किमवज्ञानात्क्षुधां प्रति भये मम । कामकारवरं दत्त्वा पुनश्चलितवानसि ।।"},
{"c": "5.103", "n": "4", "i": 25068, "v": "निसर्गात्सर्वभूतानां सर्वभूतेश्वरेण मे । आहारो विहितो धात्रा किमर्थं वार्यते त्वया ।।"},
{"c": "5.103", "n": "5", "i": 25069, "v": "वृतश्चैष महानागः स्थापितः समयश्च मे । अनेन च मया देव भर्तव्यः प्रसवो महान् ।।"},
{"c": "5.103", "n": "6", "i": 25070, "v": "एतस्मिंस्त्वन्यथाभूते नान्यं हिंसितुमुत्सहे । क्रीडसे कामकारेण देवराज यथेच्छकम् ।।"},
{"c": "5.103", "n": "7", "i": 25071, "v": "सोऽहं प्राणान्विमोक्ष्यामि तथा परिजनो मम । ये च भृत्या मम गृहे प्रीतिमान्भव वासव ।।"},
{"c": "5.103", "n": "8", "i": 25072, "v": "एतच्चैवाहमर्हामि भूयश्च बलवृत्रहन् । त्रैलोक्यस्येश्वरो योऽहं परभृत्यत्वमागतः ।।"},
{"c": "5.103", "n": "9", "i": 25073, "v": "त्वयि तिष्ठति देवेश न विष्णुः कारणं मम । त्रैलोक्यराज राज्यं हि त्वयि वासव शाश्वतम् ।।"},
{"c": "5.103", "n": "10", "i": 25074, "v": "ममापि दक्षस्य सुता जननी कश्यपः पिता । अहमप्युत्सहे लोकान्समस्तान्वोढुमञ्जसा ।।"},
{"c": "5.103", "n": "11", "i": 25075, "v": "असह्यं सर्वभूतानां ममापि विपुलं बलम् । मयापि सुमहत्कर्म कृतं दैतेयविग्रहे ।।"},
{"c": "5.103", "n": "12", "i": 25076, "v": "श्रुतश्रीः श्रुतसेनश्च विवस्वान्रोचनामुखः । प्रसभः कालकाक्षश्च मयापि दितिजा हताः ।।"},
{"c": "5.103", "n": "13", "i": 25077, "v": "यत्तु ध्वजस्थानगतो यत्नात्परिचराम्यहम् । वहामि चैवानुजं ते तेन मामवमन्यसे ।।"},
{"c": "5.103", "n": "14", "i": 25078, "v": "कोऽन्यो भारसहो ह्यस्ति कोऽन्योऽस्ति बलवत्तरः । मया योऽहं विशिष्टः सन्वहामीमं सबान्धवम् ।।"},
{"c": "5.103", "n": "15", "i": 25079, "v": "अवज्ञाय तु यत्तेऽहं भोजनाद्व्यपरोपितः । तेन मे गौरवं नष्टं त्वत्तश्चास्माच्च वासव ।।"},
{"c": "5.103", "n": "16", "i": 25080, "v": "अदित्यां य इमे जाता बलविक्रमशालिनः । त्वमेषां किल सर्वेषां विशेषाद्बलवत्तरः ।।"},
{"c": "5.103", "n": "17", "i": 25081, "v": "सोऽहं पक्षैकदेशेन वहामि त्वां गतक्लमः । विमृश त्वं शनैस्तात को न्वत्र बलवानिति ।।"},
{"c": "5.103", "t": "कण्व उवाच ।"},
{"c": "5.103", "n": "18", "i": 25082, "v": "तस्य तद्वचनं श्रुत्वा खगस्योदर्कदारुणम् । अक्षोभ्यं क्षोभयंस्तार्क्ष्यमुवाच रथचक्रभृत् ।।"},
{"c": "5.103", "n": "19", "i": 25083, "v": "गरुत्मन्मन्यसेऽऽत्मानं बलवन्तं सुदुर्बलम् । अलमस्मत्समक्षं ते स्तोतुमात्मानमण्डज ।।"},
{"c": "5.103", "n": "20", "i": 25084, "v": "त्रैलोक्यमपि मे कृत्स्नमशक्तं देहधारणे । अहमेवात्मनात्मानं वहामि त्वां च धारये ।।"},
{"c": "5.103", "n": "21", "i": 25085, "v": "इमं तावन्ममैकं त्वं बाहुं सव्येतरं वह । यद्येनं धारयस्येकं सफलं ते विकत्थितम् ।।"},
{"c": "5.103", "n": "22", "i": 25086, "v": "ततः स भगवांस्तस्य स्कन्धे बाहुं समासजत् । निपपात स भारार्तो विह्वलो नष्टचेतनः ।।"},
{"c": "5.103", "n": "23", "i": 25087, "v": "यावान्हि भारः कृत्स्नायाः पृथिव्याः पर्वतैः सह । एकस्या देहशाखायास्तावद्भारममन्यत ।।"},
{"c": "5.103", "n": "24", "i": 25088, "v": "न त्वेनं पीडयामास बलेन बलवत्तरः । ततो हि जीवितं तस्य न व्यनीनशदच्युतः ।।"},
{"c": "5.103", "n": "25", "i": 25089, "v": "विपक्षः स्रस्तकायश्च विचेता विह्वलः खगः । मुमोच पत्राणि तदा गुरुभारप्रपीडितः ।।"},
{"c": "5.103", "n": "26", "i": 25090, "v": "स विष्णुं शिरसा पक्षी प्रणम्य विनतासुतः । विचेता विह्वलो दीनः किंचिद्वचनमब्रवीत् ।।"},
{"c": "5.103", "n": "27", "i": 25091, "v": "भगवँल्लोकसारस्य सदृशेन वपुष्मता । भुजेन स्वैरमुक्तेन निष्पिष्टोऽस्मि महीतले ।।"},
{"c": "5.103", "n": "28", "i": 25092, "v": "क्षन्तुमर्हसि मे देव विह्वलस्याल्पचेतसः । बलदाहविदग्धस्य पक्षिणो ध्वजवासिनः ।।"},
{"c": "5.103", "n": "29", "i": 25093, "v": "न विज्ञातं बलं देव मया ते परमं विभो । तेन मन्याम्यहं वीर्यमात्मनोऽसदृशं परैः ।।"},
{"c": "5.103", "n": "30", "i": 25094, "v": "ततश्चक्रे स भगवान्प्रसादं वै गरुत्मतः । मैवं भूय इति स्नेहात्तदा चैनमुवाच ह ।।"},
{"c": "5.103", "n": "31", "i": 25095, "v": "तथा त्वमपि गान्धारे यावत्पाण्डुसुतान्रणे । नासादयसि तान्वीरांस्तावज्जीवसि पुत्रक ।।"},
{"c": "5.103", "n": "32", "i": 25096, "v": "भीमः प्रहरतां श्रेष्ठो वायुपुत्रो महाबलः । धनंजयश्चेन्द्रसुतो न हन्यातां तु कं रणे ।।"},
{"c": "5.103", "n": "33", "i": 25097, "v": "विष्णुर्वायुश्च शक्रश्च धर्मस्तौ चाश्विनावुभौ । एते देवास्त्वया केन हेतुना शक्यमीक्षितुम् ।।"},
{"c": "5.103", "n": "34", "i": 25098, "v": "तदलं ते विरोधेन शमं गच्छ नृपात्मज । वासुदेवेन तीर्थेन कुलं रक्षितुमर्हसि ।।"},
{"c": "5.103", "n": "35", "i": 25099, "v": "प्रत्यक्षो ह्यस्य सर्वस्य नारदोऽयं महातपाः । माहात्म्यं यत्तदा विष्णोर्योऽयं चक्रगदाधरः ।।"},
{"c": "5.103", "t": "वैशंपायन उवाच ।"},
{"c": "5.103", "n": "36", "i": 25100, "v": "दुर्योधनस्तु तच्छ्रुत्वा निःश्वसन्भृकुटीमुखः । राधेयमभिसंप्रेक्ष्य जहास स्वनवत्तदा ।।"},
{"c": "5.103", "n": "37", "i": 25101, "v": "कदर्थीकृत्य तद्वाक्यमृषेः कण्वस्य दुर्मतिः । ऊरुं गजकराकारं ताडयन्निदमब्रवीत् ।।"},
{"c": "5.103", "n": "38", "i": 25102, "v": "यथैवेश्वरसृष्टोऽस्मि यद्भावि या च मे गतिः । तथा महर्षे वर्तामि किं प्रलापः करिष्यति ।।"},
{"c": "5.104", "t": "जनमेजय उवाच ।"},
{"c": "5.104", "n": "1", "i": 25103, "v": "अनर्थे जातनिर्बन्धं परार्थे लोभमोहितम् । अनार्यकेष्वभिरतं मरणे कृतनिश्चयम् ।।"},
{"c": "5.104", "n": "2", "i": 25104, "v": "ज्ञातीनां दुःखकर्तारं बन्धूनां शोकवर्धनम् । सुहृदां क्लेशदातारं द्विषतां हर्षवर्धनम् ।।"},
{"c": "5.104", "n": "3", "i": 25105, "v": "कथं नैनं विमार्गस्थं वारयन्तीह बान्धवाः । सौहृदाद्वा सुहृत्स्निग्धो भगवान्वा पितामहः ।।"},
{"c": "5.104", "t": "वैशंपायन उवाच ।"},
{"c": "5.104", "n": "4", "i": 25106, "v": "उक्तं भगवता वाक्यमुक्तं भीष्मेण यत्क्षमम् । उक्तं बहुविधं चैव नारदेनापि तच्छृणु ।।"},
{"c": "5.104", "t": "नारद उवाच ।"},
{"c": "5.104", "n": "5", "i": 25107, "v": "दुर्लभो वै सुहृच्छ्रोता दुर्लभश्च हितः सुहृत् । तिष्ठते हि सुहृद्यत्र न बन्धुस्तत्र तिष्ठति ।।"},
{"c": "5.104", "n": "6", "i": 25108, "v": "श्रोतव्यमपि पश्यामि सुहृदां कुरुनन्दन । न कर्तव्यश्च निर्बन्धो निर्बन्धो हि सुदारुणः ।।"},
{"c": "5.104", "n": "7", "i": 25109, "v": "अत्राप्युदाहरन्तीममितिहासं पुरातनम् । यथा निर्बन्धतः प्राप्तो गालवेन पराजयः ।।"},
{"c": "5.104", "n": "8", "i": 25110, "v": "विश्वामित्रं तपस्यन्तं धर्मो जिज्ञासया पुरा । अभ्यगच्छत्स्वयं भूत्वा वसिष्ठो भगवानृषिः ।।"},
{"c": "5.104", "n": "9", "i": 25111, "v": "सप्तर्षीणामन्यतमं वेषमास्थाय भारत । बुभुक्षुः क्षुधितो राजन्नाश्रमं कौशिकस्य ह ।।"},
{"c": "5.104", "n": "10", "i": 25112, "v": "विश्वामित्रोऽथ संभ्रान्तः श्रपयामास वै चरुम् । परमान्नस्य यत्नेन न च स प्रत्यपालयत् ।।"},
{"c": "5.104", "n": "11", "i": 25113, "v": "अन्नं तेन यदा भुक्तमन्यैर्दत्तं तपस्विभिः । अथ गृह्यान्नमत्युष्णं विश्वामित्रोऽभ्युपागमत् ।।"},
{"c": "5.104", "n": "12", "i": 25114, "v": "भुक्तं मे तिष्ठ तावत्त्वमित्युक्त्वा भगवान्ययौ । विश्वामित्रस्ततो राजन्स्थित एव महाद्युतिः ।।"},
{"c": "5.104", "n": "13", "i": 25115, "v": "भक्तं प्रगृह्य मूर्ध्ना तद्बाहुभ्यां पार्श्वतोऽगमत् । स्थितः स्थाणुरिवाभ्याशे निश्चेष्टो मारुताशनः ।।"},
{"c": "5.104", "n": "14", "i": 25116, "v": "तस्य शुश्रूषणे यत्नमकरोद्गालवो मुनिः । गौरवाद्बहुमानाच्च हार्देन प्रियकाम्यया ।।"},
{"c": "5.104", "n": "15", "i": 25117, "v": "अथ वर्षशते पूर्णे धर्मः पुनरुपागमत् । वासिष्ठं वेषमास्थाय कौशिकं भोजनेप्सया ।।"},
{"c": "5.104", "n": "16", "i": 25118, "v": "स दृष्ट्वा शिरसा भक्तं ध्रियमाणं महर्षिणा । तिष्ठता वायुभक्षेण विश्वामित्रेण धीमता ।।"},
{"c": "5.104", "n": "17", "i": 25119, "v": "प्रतिगृह्य ततो धर्मस्तथैवोष्णं तथा नवम् । भुक्त्वा प्रीतोऽस्मि विप्रर्षे तमुक्त्वा स मुनिर्गतः ।।"},
{"c": "5.104", "n": "18", "i": 25120, "v": "क्षत्रभावादपगतो ब्राह्मणत्वमुपागतः । धर्मस्य वचनात्प्रीतो विश्वामित्रस्तदाभवत् ।।"},
{"c": "5.104", "n": "19", "i": 25121, "v": "विश्वामित्रस्तु शिष्यस्य गालवस्य तपस्विनः । शुश्रूषया च भक्त्या च प्रीतिमानित्युवाच तम् । अनुज्ञातो मया वत्स यथेष्टं गच्छ गालव ।।"},
{"c": "5.104", "n": "20", "i": 25122, "v": "इत्युक्तः प्रत्युवाचेदं गालवो मुनिसत्तमम् । प्रीतो मधुरया वाचा विश्वामित्रं महाद्युतिम् ।।"},
{"c": "5.104", "n": "21", "i": 25123, "v": "दक्षिणां कां प्रयच्छामि भवते गुरुकर्मणि । दक्षिणाभिरुपेतं हि कर्म सिध्यति मानवम् ।।"},
{"c": "5.104", "n": "22", "i": 25124, "v": "दक्षिणानां हि सृष्टानामपवर्गेण भुज्यते । स्वर्गे क्रतुफलं सद्भिर्दक्षिणा शान्तिरुच्यते । किमाहरामि गुर्वर्थं ब्रवीतु भगवानिति ।।"},
{"c": "5.104", "n": "23", "i": 25125, "v": "जानमानस्तु भगवाञ्जितः शुश्रूषणेन च । विश्वामित्रस्तमसकृद्गच्छ गच्छेत्यचोदयत् ।।"},
{"c": "5.104", "n": "24", "i": 25126, "v": "असकृद्गच्छ गच्छेति विश्वामित्रेण भाषितः । किं ददानीति बहुशो गालवः प्रत्यभाषत ।।"},
{"c": "5.104", "n": "25", "i": 25127, "v": "निर्बन्धतस्तु बहुशो गालवस्य तपस्विनः । किंचिदागतसंरम्भो विश्वामित्रोऽब्रवीदिदम् ।।"},
{"c": "5.104", "n": "26", "i": 25128, "v": "एकतःश्यामकर्णानां शतान्यष्टौ ददस्व मे । हयानां चन्द्रशुभ्राणां गच्छ गालव माचिरम् ।।"},
{"c": "5.105", "t": "नारद उवाच ।"},
{"c": "5.105", "n": "1", "i": 25129, "v": "एवमुक्तस्तदा तेन विश्वामित्रेण धीमता । नास्ते न शेते नाहारं कुरुते गालवस्तदा ।।"},
{"c": "5.105", "n": "2", "i": 25130, "v": "त्वगस्थिभूतो हरिणश्चिन्ताशोकपरायणः । शोचमानोऽतिमात्रं स दह्यमानश्च मन्युना ।।"},
{"c": "5.105", "n": "3", "i": 25131, "v": "कुतः पुष्टानि मित्राणि कुतोऽर्थाः संचयः कुतः । हयानां चन्द्रशुभ्राणां शतान्यष्टौ कुतो मम ।।"},
{"c": "5.105", "n": "4", "i": 25132, "v": "कुतो मे भोजनश्रद्धा सुखश्रद्धा कुतश्च मे । श्रद्धा मे जीवितस्यापि छिन्ना किं जीवितेन मे ।।"},
{"c": "5.105", "n": "5", "i": 25133, "v": "अहं पारं समुद्रस्य पृथिव्या वा परं परात् । गत्वात्मानं विमुञ्चामि किं फलं जीवितेन मे ।।"},
{"c": "5.105", "n": "6", "i": 25134, "v": "अधनस्याकृतार्थस्य त्यक्तस्य विविधैः फलैः । ऋणं धारयमाणस्य कुतः सुखमनीहया ।।"},
{"c": "5.105", "n": "7", "i": 25135, "v": "सुहृदां हि धनं भुक्त्वा कृत्वा प्रणयमीप्सितम् । प्रतिकर्तुमशक्तस्य जीवितान्मरणं वरम् ।।"},
{"c": "5.105", "n": "8", "i": 25136, "v": "प्रतिश्रुत्य करिष्येति कर्तव्यं तदकुर्वतः । मिथ्यावचनदग्धस्य इष्टापूर्तं प्रणश्यति ।।"},
{"c": "5.105", "n": "9", "i": 25137, "v": "न रूपमनृतस्यास्ति नानृतस्यास्ति संततिः । नानृतस्याधिपत्यं च कुत एव गतिः शुभा ।।"},
{"c": "5.105", "n": "10", "i": 25138, "v": "कुतः कृतघ्नस्य यशः कुतः स्थानं कुतः सुखम् । अश्रद्धेयः कृतघ्नो हि कृतघ्ने नास्ति निष्कृतिः ।।"},
{"c": "5.105", "n": "11", "i": 25139, "v": "न जीवत्यधनः पापः कुतः पापस्य तन्त्रणम् । पापो ध्रुवमवाप्नोति विनाशं नाशयन्कृतम् ।।"},
{"c": "5.105", "n": "12", "i": 25140, "v": "सोऽहं पापः कृतघ्नश्च कृपणश्चानृतोऽपि च । गुरोर्यः कृतकार्यः संस्तत्करोमि न भाषितम् । सोऽहं प्राणान्विमोक्ष्यामि कृत्वा यत्नमनुत्तमम् ।।"},
{"c": "5.105", "n": "13", "i": 25141, "v": "अर्थना न मया काचित्कृतपूर्वा दिवौकसाम् । मानयन्ति च मां सर्वे त्रिदशा यज्ञसंस्तरे ।।"},
{"c": "5.105", "n": "14", "i": 25142, "v": "अहं तु विबुधश्रेष्ठं देवं त्रिभुवनेश्वरम् । विष्णुं गच्छाम्यहं कृष्णं गतिं गतिमतां वरम् ।।"},
{"c": "5.105", "n": "15", "i": 25143, "v": "भोगा यस्मात्प्रतिष्ठन्ते व्याप्य सर्वान्सुरासुरान् । प्रयतो द्रष्टुमिच्छामि महायोगिनमव्ययम् ।।"},
{"c": "5.105", "n": "16", "i": 25144, "v": "एवमुक्ते सखा तस्य गरुडो विनतात्मजः । दर्शयामास तं प्राह संहृष्टः प्रियकाम्यया ।।"},
{"c": "5.105", "n": "17", "i": 25145, "v": "सुहृद्भवान्मम मतः सुहृदां च मतः सुहृत् । ईप्सितेनाभिलाषेण योक्तव्यो विभवे सति ।।"},
{"c": "5.105", "n": "18", "i": 25146, "v": "विभवश्चास्ति मे विप्र वासवावरजो द्विज । पूर्वमुक्तस्त्वदर्थं च कृतः कामश्च तेन मे ।।"},
{"c": "5.105", "n": "19", "i": 25147, "v": "स भवानेतु गच्छाव नयिष्ये त्वां यथासुखम् । देशं पारं पृथिव्या वा गच्छ गालव माचिरम् ।।"},
{"c": "5.106", "t": "सुपर्ण उवाच ।"},
{"c": "5.106", "n": "1", "i": 25148, "v": "अनुशिष्टोऽस्मि देवेन गालवाज्ञातयोनिना । ब्रूहि कामनुसंयामि द्रष्टुं प्रथमतो दिशम् ।।"},
{"c": "5.106", "n": "2", "i": 25149, "v": "पूर्वां वा दक्षिणां वाहमथ वा पश्चिमां दिशम् । उत्तरां वा द्विजश्रेष्ठ कुतो गच्छामि गालव ।।"},
{"c": "5.106", "n": "3", "i": 25150, "v": "यस्यामुदयते पूर्वं सर्वलोकप्रभावनः । सविता यत्र संध्यायां साध्यानां वर्तते तपः ।।"},
{"c": "5.106", "n": "4", "i": 25151, "v": "यस्यां पूर्वं मतिर्जाता यया व्याप्तमिदं जगत् । चक्षुषी यत्र धर्मस्य यत्र चैष प्रतिष्ठितः ।।"},
{"c": "5.106", "n": "5", "i": 25152, "v": "हुतं यतोमुखैर्हव्यं सर्पते सर्वतोदिशम् । एतद्द्वारं द्विजश्रेष्ठ दिवसस्य तथाध्वनः ।।"},
{"c": "5.106", "n": "6", "i": 25153, "v": "यत्र पूर्वं प्रसूता वै दाक्षायण्यः प्रजाः स्त्रियः । यस्यां दिशि प्रवृद्धाश्च कश्यपस्यात्मसंभवाः ।।"},
{"c": "5.106", "n": "7", "i": 25154, "v": "यतोमूला सुराणां श्रीर्यत्र शक्रोऽभ्यषिच्यत । सुरराज्येन विप्रर्षे देवैश्चात्र तपश्चितम् ।।"},
{"c": "5.106", "n": "8", "i": 25155, "v": "एतस्मात्कारणाद्ब्रह्मन्पूर्वेत्येषा दिगुच्यते । यस्मात्पूर्वतरे काले पूर्वमेषावृता सुरैः ।।"},
{"c": "5.106", "n": "9", "i": 25156, "v": "अत एव च पूर्वेषां पूर्वामाशामवेक्षताम् । पूर्वकार्याणि कार्याणि दैवानि सुखमीप्सता ।।"},
{"c": "5.106", "n": "10", "i": 25157, "v": "अत्र वेदाञ्जगौ पूर्वं भगवाँल्लोकभावनः । अत्रैवोक्ता सवित्रासीत्सावित्री ब्रह्मवादिषु ।।"},
{"c": "5.106", "n": "11", "i": 25158, "v": "अत्र दत्तानि सूर्येण यजूंषि द्विजसत्तम । अत्र लब्धवरैः सोमः सुरैः क्रतुषु पीयते ।।"},
{"c": "5.106", "n": "12", "i": 25159, "v": "अत्र तृप्ता हुतवहाः स्वां योनिमुपभुञ्जते । अत्र पातालमाश्रित्य वरुणः श्रियमाप च ।।"},
{"c": "5.106", "n": "13", "i": 25160, "v": "अत्र पूर्वं वसिष्ठस्य पौराणस्य द्विजर्षभ । सूतिश्चैव प्रतिष्ठा च निधनं च प्रकाशते ।।"},
{"c": "5.106", "n": "14", "i": 25161, "v": "ओंकारस्यात्र जायन्ते सूतयो दशतीर्दश । पिबन्ति मुनयो यत्र हविर्धाने स्म सोमपाः ।।"},
{"c": "5.106", "n": "15", "i": 25162, "v": "प्रोक्षिता यत्र बहवो वराहाद्या मृगा वने । शक्रेण यत्र भागार्थे दैवतेषु प्रकल्पिताः ।।"},
{"c": "5.106", "n": "16", "i": 25163, "v": "अत्राहिताः कृतघ्नाश्च मानुषाश्चासुराश्च ये । उदयंस्तान्हि सर्वान्वै क्रोधाद्धन्ति विभावसुः ।।"},
{"c": "5.106", "n": "17", "i": 25164, "v": "एतद्द्वारं त्रिलोकस्य स्वर्गस्य च सुखस्य च । एष पूर्वो दिशाभागो विशावैनं यदीच्छसि ।।"},
{"c": "5.106", "n": "18", "i": 25165, "v": "प्रियं कार्यं हि मे तस्य यस्यास्मि वचने स्थितः । ब्रूहि गालव यास्यामि शृणु चाप्यपरां दिशम् ।।"},
{"c": "5.107", "t": "सुपर्ण उवाच ।"},
{"c": "5.107", "n": "1", "i": 25166, "v": "इयं विवस्वता पूर्वं श्रौतेन विधिना किल । गुरवे दक्षिणा दत्ता दक्षिणेत्युच्यतेऽथ दिक् ।।"},
{"c": "5.107", "n": "2", "i": 25167, "v": "अत्र लोकत्रयस्यास्य पितृपक्षः प्रतिष्ठितः । अत्रोष्मपानां देवानां निवासः श्रूयते द्विज ।।"},
{"c": "5.107", "n": "3", "i": 25168, "v": "अत्र विश्वे सदा देवाः पितृभिः सार्धमासते । इज्यमानाः स्म लोकेषु संप्राप्तास्तुल्यभागताम् ।।"},
{"c": "5.107", "n": "4", "i": 25169, "v": "एतद्द्वितीयं धर्मस्य द्वारमाचक्षते द्विज । त्रुटिशो लवशश्चात्र गण्यते कालनिश्चयः ।।"},
{"c": "5.107", "n": "5", "i": 25170, "v": "अत्र देवर्षयो नित्यं पितृलोकर्षयस्तथा । तथा राजर्षयः सर्वे निवसन्ति गतव्यथाः ।।"},
{"c": "5.107", "n": "6", "i": 25171, "v": "अत्र धर्मश्च सत्यं च कर्म चात्र निशाम्यते । गतिरेषा द्विजश्रेष्ठ कर्मणात्मावसादिनः ।।"},
{"c": "5.107", "n": "7", "i": 25172, "v": "एषा दिक्सा द्विजश्रेष्ठ यां सर्वः प्रतिपद्यते । वृता त्वनवबोधेन सुखं तेन न गम्यते ।।"},
{"c": "5.107", "n": "8", "i": 25173, "v": "नैरृतानां सहस्राणि बहून्यत्र द्विजर्षभ । सृष्टानि प्रतिकूलानि द्रष्टव्यान्यकृतात्मभिः ।।"},
{"c": "5.107", "n": "9", "i": 25174, "v": "अत्र मन्दरकुञ्जेषु विप्रर्षिसदनेषु च । गन्धर्वा गान्ति गाथा वै चित्तबुद्धिहरा द्विज ।।"},
{"c": "5.107", "n": "10", "i": 25175, "v": "अत्र सामानि गाथाभिः श्रुत्वा गीतानि रैवतः । गतदारो गतामात्यो गतराज्यो वनं गतः ।।"},
{"c": "5.107", "n": "11", "i": 25176, "v": "अत्र सावर्णिना चैव यवक्रीतात्मजेन च । मर्यादा स्थापिता ब्रह्मन्यां सूर्यो नातिवर्तते ।।"},
{"c": "5.107", "n": "12", "i": 25177, "v": "अत्र राक्षसराजेन पौलस्त्येन महात्मना । रावणेन तपश्चीर्त्वा सुरेभ्योऽमरता वृता ।।"},
{"c": "5.107", "n": "13", "i": 25178, "v": "अत्र वृत्तेन वृत्रोऽपि शक्रशत्रुत्वमीयिवान् । अत्र सर्वासवः प्राप्ताः पुनर्गच्छन्ति पञ्चधा ।।"},
{"c": "5.107", "n": "14", "i": 25179, "v": "अत्र दुष्कृतकर्माणो नराः पच्यन्ति गालव । अत्र वैतरणी नाम नदी वितरणैर्वृता । अत्र गत्वा सुखस्यान्तं दुःखस्यान्तं प्रपद्यते ।।"},
{"c": "5.107", "n": "15", "i": 25180, "v": "अत्रावृत्तो दिनकरः क्षरते सुरसं पयः । काष्ठां चासाद्य धानिष्ठां हिममुत्सृजते पुनः ।।"},
{"c": "5.107", "n": "16", "i": 25181, "v": "अत्राहं गालव पुरा क्षुधार्तः परिचिन्तयन् । लब्धवान्युध्यमानौ द्वौ बृहन्तौ गजकच्छपौ ।।"},
{"c": "5.107", "n": "17", "i": 25182, "v": "अत्र शक्रधनुर्नाम सूर्याज्जातो महानृषिः । विदुर्यं कपिलं देवं येनात्ताः सगरात्मजाः ।।"},
{"c": "5.107", "n": "18", "i": 25183, "v": "अत्र सिद्धाः शिवा नाम ब्राह्मणा वेदपारगाः । अधीत्य सखिलान्वेदानालभन्ते यमक्षयम् ।।"},
{"c": "5.107", "n": "19", "i": 25184, "v": "अत्र भोगवती नाम पुरी वासुकिपालिता । तक्षकेण च नागेन तथैवैरावतेन च ।।"},
{"c": "5.107", "n": "20", "i": 25185, "v": "अत्र निर्याणकालेषु तमः संप्राप्यते महत् । अभेद्यं भास्करेणापि स्वयं वा कृष्णवर्त्मना ।।"},
{"c": "5.107", "n": "21", "i": 25186, "v": "एष तस्यापि ते मार्गः परितापस्य गालव । ब्रूहि मे यदि गन्तव्यं प्रतीचीं शृणु वा मम ।।"},
{"c": "5.108", "t": "सुपर्ण उवाच ।"},
{"c": "5.108", "n": "1", "i": 25187, "v": "इयं दिग्दयिता राज्ञो वरुणस्य तु गोपतेः । सदा सलिलराजस्य प्रतिष्ठा चादिरेव च ।।"},
{"c": "5.108", "n": "2", "i": 25188, "v": "अत्र पश्चादहः सूर्यो विसर्जयति भाः स्वयम् । पश्चिमेत्यभिविख्याता दिगियं द्विजसत्तम ।।"},
{"c": "5.108", "n": "3", "i": 25189, "v": "यादसामत्र राज्येन सलिलस्य च गुप्तये । कश्यपो भगवान्देवो वरुणं स्माभ्यषेचयत् ।।"},
{"c": "5.108", "n": "4", "i": 25190, "v": "अत्र पीत्वा समस्तान्वै वरुणस्य रसांस्तु षट् । जायते तरुणः सोमः शुक्लस्यादौ तमिस्रहा ।।"},
{"c": "5.108", "n": "5", "i": 25191, "v": "अत्र पश्चात्कृता दैत्या वायुना संयतास्तदा । निःश्वसन्तो महानागैरर्दिताः सुषुपुर्द्विज ।।"},
{"c": "5.108", "n": "6", "i": 25192, "v": "अत्र सूर्यं प्रणयिनं प्रतिगृह्णाति पर्वतः । अस्तो नाम यतः संध्या पश्चिमा प्रतिसर्पति ।।"},
{"c": "5.108", "n": "7", "i": 25193, "v": "अतो रात्रिश्च निद्रा च निर्गता दिवसक्षये । जायते जीवलोकस्य हर्तुमर्धमिवायुषः ।।"},
{"c": "5.108", "n": "8", "i": 25194, "v": "अत्र देवीं दितिं सुप्तामात्मप्रसवधारिणीम् । विगर्भामकरोच्छक्रो यत्र जातो मरुद्गणः ।।"},
{"c": "5.108", "n": "9", "i": 25195, "v": "अत्र मूलं हिमवतो मन्दरं याति शाश्वतम् । अपि वर्षसहस्रेण न चास्यान्तोऽधिगम्यते ।।"},
{"c": "5.108", "n": "10", "i": 25196, "v": "अत्र काञ्चनशैलस्य काञ्चनाम्बुवहस्य च । उदधेस्तीरमासाद्य सुरभिः क्षरते पयः ।।"},
{"c": "5.108", "n": "11", "i": 25197, "v": "अत्र मध्ये समुद्रस्य कबन्धः प्रतिदृश्यते । स्वर्भानोः सूर्यकल्पस्य सोमसूर्यौ जिघांसतः ।।"},
{"c": "5.108", "n": "12", "i": 25198, "v": "सुवर्णशिरसोऽप्यत्र हरिरोम्णः प्रगायतः । अदृश्यस्याप्रमेयस्य श्रूयते विपुलो ध्वनिः ।।"},
{"c": "5.108", "n": "13", "i": 25199, "v": "अत्र ध्वजवती नाम कुमारी हरिमेधसः । आकाशे तिष्ठ तिष्ठेति तस्थौ सूर्यस्य शासनात् ।।"},
{"c": "5.108", "n": "14", "i": 25200, "v": "अत्र वायुस्तथा वह्निरापः खं चैव गालव । आह्निकं चैव नैशं च दुःखस्पर्शं विमुञ्चति । अतः प्रभृति सूर्यस्य तिर्यगावर्तते गतिः ।।"},
{"c": "5.108", "n": "15", "i": 25201, "v": "अत्र ज्योतींषि सर्वाणि विशन्त्यादित्यमण्डलम् । अष्टाविंशतिरात्रं च चङ्क्रम्य सह भानुना । निष्पतन्ति पुनः सूर्यात्सोमसंयोगयोगतः ।।"},
{"c": "5.108", "n": "16", "i": 25202, "v": "अत्र नित्यं स्रवन्तीनां प्रभवः सागरोदयः । अत्र लोकत्रयस्यापस्तिष्ठन्ति वरुणाश्रयाः ।।"},
{"c": "5.108", "n": "17", "i": 25203, "v": "अत्र पन्नगराजस्याप्यनन्तस्य निवेशनम् । अनादिनिधनस्यात्र विष्णोः स्थानमनुत्तमम् ।।"},
{"c": "5.108", "n": "18", "i": 25204, "v": "अत्रानलसखस्यापि पवनस्य निवेशनम् । महर्षेः कश्यपस्यात्र मारीचस्य निवेशनम् ।।"},
{"c": "5.108", "n": "19", "i": 25205, "v": "एष ते पश्चिमो मार्गो दिग्द्वारेण प्रकीर्तितः । ब्रूहि गालव गच्छावो बुद्धिः का द्विजसत्तम ।।"},
{"c": "5.109", "t": "सुपर्ण उवाच ।"},
{"c": "5.109", "n": "1", "i": 25206, "v": "यस्मादुत्तार्यते पापाद्यस्मान्निःश्रेयसोऽश्नुते । तस्मादुत्तारणफलादुत्तरेत्युच्यते बुधैः ।।"},
{"c": "5.109", "n": "2", "i": 25207, "v": "उत्तरस्य हिरण्यस्य परिवापस्य गालव । मार्गः पश्चिमपूर्वाभ्यां दिग्भ्यां वै मध्यमः स्मृतः ।।"},
{"c": "5.109", "n": "3", "i": 25208, "v": "अस्यां दिशि वरिष्ठायामुत्तरायां द्विजर्षभ । नासौम्यो नाविधेयात्मा नाधर्म्यो वसते जनः ।।"},
{"c": "5.109", "n": "4", "i": 25209, "v": "अत्र नारायणः कृष्णो जिष्णुश्चैव नरोत्तमः । बदर्यामाश्रमपदे तथा ब्रह्मा च शाश्वतः ।।"},
{"c": "5.109", "n": "5", "i": 25210, "v": "अत्र वै हिमवत्पृष्ठे नित्यमास्ते महेश्वरः । अत्र राज्येन विप्राणां चन्द्रमाश्चाभ्यषिच्यत ।।"},
{"c": "5.109", "n": "6", "i": 25211, "v": "अत्र गङ्गां महादेवः पतन्तीं गगनाच्च्युताम् । प्रतिगृह्य ददौ लोके मानुषे ब्रह्मवित्तम ।।"},
{"c": "5.109", "n": "7", "i": 25212, "v": "अत्र देव्या तपस्तप्तं महेश्वरपरीप्सया । अत्र कामश्च रोषश्च शैलश्चोमा च संबभुः ।।"},
{"c": "5.109", "n": "8", "i": 25213, "v": "अत्र राक्षसयक्षाणां गन्धर्वाणां च गालव । आधिपत्येन कैलासे धनदोऽप्यभिषेचितः ।।"},
{"c": "5.109", "n": "9", "i": 25214, "v": "अत्र चैत्ररथं रम्यमत्र वैखानसाश्रमः । अत्र मन्दाकिनी चैव मन्दरश्च द्विजर्षभ ।।"},
{"c": "5.109", "n": "10", "i": 25215, "v": "अत्र सौगन्धिकवनं नैरृतैरभिरक्ष्यते । शाड्वलं कदलीस्कन्धमत्र संतानका नगाः ।।"},
{"c": "5.109", "n": "11", "i": 25216, "v": "अत्र संयमनित्यानां सिद्धानां स्वैरचारिणाम् । विमानान्यनुरूपाणि कामभोग्यानि गालव ।।"},
{"c": "5.109", "n": "12", "i": 25217, "v": "अत्र ते ऋषयः सप्त देवी चारुन्धती तथा । अत्र तिष्ठति वै स्वातिरत्रास्या उदयः स्मृतः ।।"},
{"c": "5.109", "n": "13", "i": 25218, "v": "अत्र यज्ञं समारुह्य ध्रुवं स्थाता पितामहः । ज्योतींषि चन्द्रसूर्यौ च परिवर्तन्ति नित्यशः ।।"},
{"c": "5.109", "n": "14", "i": 25219, "v": "अत्र गायन्तिकाद्वारं रक्षन्ति द्विजसत्तमाः । धामा नाम महात्मानो मुनयः सत्यवादिनः ।।"},
{"c": "5.109", "n": "15", "i": 25220, "v": "न तेषां ज्ञायते सूतिर्नाकृतिर्न तपश्चितम् । परिवर्तसहस्राणि कामभोग्यानि गालव ।।"},
{"c": "5.109", "n": "16", "i": 25221, "v": "यथा यथा प्रविशति तस्मात्परतरं नरः । तथा तथा द्विजश्रेष्ठ प्रविलीयति गालव ।।"},
{"c": "5.109", "n": "17", "i": 25222, "v": "न तत्केनचिदन्येन गतपूर्वं द्विजर्षभ । ऋते नारायणं देवं नरं वा जिष्णुमव्ययम् ।।"},
{"c": "5.109", "n": "18", "i": 25223, "v": "अत्र कैलासमित्युक्तं स्थानमैलविलस्य तत् । अत्र विद्युत्प्रभा नाम जज्ञिरेऽप्सरसो दश ।।"},
{"c": "5.109", "n": "19", "i": 25224, "v": "अत्र विष्णुपदं नाम क्रमता विष्णुना कृतम् । त्रिलोकविक्रमे ब्रह्मन्नुत्तरां दिशमाश्रितम् ।।"},
{"c": "5.109", "n": "20", "i": 25225, "v": "अत्र राज्ञा मरुत्तेन यज्ञेनेष्टं द्विजोत्तम । उशीरबीजे विप्रर्षे यत्र जाम्बूनदं सरः ।।"},
{"c": "5.109", "n": "21", "i": 25226, "v": "जीमूतस्यात्र विप्रर्षेरुपतस्थे महात्मनः । साक्षाद्धैमवतः पुण्यो विमलः कमलाकरः ।।"},
{"c": "5.109", "n": "22", "i": 25227, "v": "ब्राह्मणेषु च यत्कृत्स्नं स्वन्तं कृत्वा धनं महत् । वव्रे वनं महर्षिः स जैमूतं तद्वनं ततः ।।"},
{"c": "5.109", "n": "23", "i": 25228, "v": "अत्र नित्यं दिशापालाः सायं प्रातर्द्विजर्षभ । कस्य कार्यं किमिति वै परिक्रोशन्ति गालव ।।"},
{"c": "5.109", "n": "24", "i": 25229, "v": "एवमेषा द्विजश्रेष्ठ गुणैरन्यैर्दिगुत्तरा । उत्तरेति परिख्याता सर्वकर्मसु चोत्तरा ।।"},
{"c": "5.109", "n": "25", "i": 25230, "v": "एता विस्तरशस्तात तव संकीर्तिता दिशः । चतस्रः क्रमयोगेन कामाशां गन्तुमिच्छसि ।।"},
{"c": "5.109", "n": "26", "i": 25231, "v": "उद्यतोऽहं द्विजश्रेष्ठ तव दर्शयितुं दिशः । पृथिवीं चाखिलां ब्रह्मंस्तस्मादारोह मां द्विज ।।"},
{"c": "5.110", "t": "गालव उवाच ।"},
{"c": "5.110", "n": "1", "i": 25232, "v": "गरुत्मन्भुजगेन्द्रारे सुपर्ण विनतात्मज । नय मां तार्क्ष्य पूर्वेण यत्र धर्मस्य चक्षुषी ।।"},
{"c": "5.110", "n": "2", "i": 25233, "v": "पूर्वमेतां दिशं गच्छ या पूर्वं परिकीर्तिता । दैवतानां हि सांनिध्यमत्र कीर्तितवानसि ।।"},
{"c": "5.110", "n": "3", "i": 25234, "v": "अत्र सत्यं च धर्मश्च त्वया सम्यक्प्रकीर्तितः । इच्छेयं तु समागन्तुं समस्तैर्दैवतैरहम् । भूयश्च तान्सुरान्द्रष्टुमिच्छेयमरुणानुज ।।"},
{"c": "5.110", "t": "नारद उवाच ।"},
{"c": "5.110", "n": "4", "i": 25235, "v": "तमाह विनतासूनुरारोहस्वेति वै द्विजम् । आरुरोहाथ स मुनिर्गरुडं गालवस्तदा ।।"},
{"c": "5.110", "t": "गालव उवाच ।"},
{"c": "5.110", "n": "5", "i": 25236, "v": "क्रममाणस्य ते रूपं दृश्यते पन्नगाशन । भास्करस्येव पूर्वाह्णे सहस्रांशोर्विवस्वतः ।।"},
{"c": "5.110", "n": "6", "i": 25237, "v": "पक्षवातप्रणुन्नानां वृक्षाणामनुगामिनाम् । प्रस्थितानामिव समं पश्यामीह गतिं खग ।।"},
{"c": "5.110", "n": "7", "i": 25238, "v": "ससागरवनामुर्वीं सशैलवनकाननाम् । आकर्षन्निव चाभासि पक्षवातेन खेचर ।।"},
{"c": "5.110", "n": "8", "i": 25239, "v": "समीननागनक्रं च खमिवारोप्यते जलम् । वायुना चैव महता पक्षवातेन चानिशम् ।।"},
{"c": "5.110", "n": "9", "i": 25240, "v": "तुल्यरूपाननान्मत्स्यांस्तिमिमत्स्यांस्तिमिंगिलान् । नागांश्च नरवक्त्रांश्च पश्याम्युन्मथितानिव ।।"},
{"c": "5.110", "n": "10", "i": 25241, "v": "महार्णवस्य च रवैः श्रोत्रे मे बधिरीकृते । न शृणोमि न पश्यामि नात्मनो वेद्मि कारणम् ।।"},
{"c": "5.110", "n": "11", "i": 25242, "v": "शनैः साधु भवान्यातु ब्रह्महत्यामनुस्मरन् । न दृश्यते रविस्तात न दिशो न च खं खग ।।"},
{"c": "5.110", "n": "12", "i": 25243, "v": "तम एव तु पश्यामि शरीरं ते न लक्षये । मणीव जात्यौ पश्यामि चक्षुषी तेऽहमण्डज ।।"},
{"c": "5.110", "n": "13", "i": 25244, "v": "शरीरे तु न पश्यामि तव चैवात्मनश्च ह । पदे पदे तु पश्यामि सलिलादग्निमुत्थितम् ।।"},
{"c": "5.110", "n": "14", "i": 25245, "v": "स मे निर्वाप्य सहसा चक्षुषी शाम्यते पुनः । तन्निवर्त महान्कालो गच्छतो विनतात्मज ।।"},
{"c": "5.110", "n": "15", "i": 25246, "v": "न मे प्रयोजनं किंचिद्गमने पन्नगाशन । संनिवर्त महावेग न वेगं विषहामि ते ।।"},
{"c": "5.110", "n": "16", "i": 25247, "v": "गुरवे संश्रुतानीह शतान्यष्टौ हि वाजिनाम् । एकतःश्यामकर्णानां शुभ्राणां चन्द्रवर्चसाम् ।।"},
{"c": "5.110", "n": "17", "i": 25248, "v": "तेषां चैवापवर्गाय मार्गं पश्यामि नाण्डज । ततोऽयं जीवितत्यागे दृष्टो मार्गो मयात्मनः ।।"},
{"c": "5.110", "n": "18", "i": 25249, "v": "नैव मेऽस्ति धनं किंचिन्न धनेनान्वितः सुहृत् । न चार्थेनापि महता शक्यमेतद्व्यपोहितुम् ।।"},
{"c": "5.110", "t": "नारद उवाच ।"},
{"c": "5.110", "n": "19", "i": 25250, "v": "एवं बहु च दीनं च ब्रुवाणं गालवं तदा । प्रत्युवाच व्रजन्नेव प्रहसन्विनतात्मजः ।।"},
{"c": "5.110", "n": "20", "i": 25251, "v": "नातिप्रज्ञोऽसि विप्रर्षे योऽऽत्मानं त्यक्तुमिच्छसि । न चापि कृत्रिमः कालः कालो हि परमेश्वरः ।।"},
{"c": "5.110", "n": "21", "i": 25252, "v": "किमहं पूर्वमेवेह भवता नाभिचोदितः । उपायोऽत्र महानस्ति येनैतदुपपद्यते ।।"},
{"c": "5.110", "n": "22", "i": 25253, "v": "तदेष ऋषभो नाम पर्वतः सागरोरसि । अत्र विश्रम्य भुक्त्वा च निवर्तिष्याव गालव ।।"},
{"c": "5.111", "t": "नारद उवाच ।"},
{"c": "5.111", "n": "1", "i": 25254, "v": "ऋषभस्य ततः शृङ्गे निपत्य द्विजपक्षिणौ । शाण्डिलीं ब्राह्मणीं तत्र ददृशाते तपोन्विताम् ।।"},
{"c": "5.111", "n": "2", "i": 25255, "v": "अभिवाद्य सुपर्णस्तु गालवश्चाभिपूज्य ताम् । तया च स्वागतेनोक्तौ विष्टरे संनिषीदतुः ।।"},
{"c": "5.111", "n": "3", "i": 25256, "v": "सिद्धमन्नं तया क्षिप्रं बलिमन्त्रोपबृंहितम् । भुक्त्वा तृप्तावुभौ भूमौ सुप्तौ तावन्नमोहितौ ।।"},
{"c": "5.111", "n": "4", "i": 25257, "v": "मुहूर्तात्प्रतिबुद्धस्तु सुपर्णो गमनेप्सया । अथ भ्रष्टतनूजाङ्गमात्मानं ददृशे खगः ।।"},
{"c": "5.111", "n": "5", "i": 25258, "v": "मांसपिण्डोपमोऽभूत्स मुखपादान्वितः खगः । गालवस्तं तथा दृष्ट्वा विषण्णः पर्यपृच्छत ।।"},
{"c": "5.111", "n": "6", "i": 25259, "v": "किमिदं भवता प्राप्तमिहागमनजं फलम् । वासोऽयमिह कालं तु कियन्तं नौ भविष्यति ।।"},
{"c": "5.111", "n": "7", "i": 25260, "v": "किं नु ते मनसा ध्यातमशुभं धर्मदूषणम् । न ह्ययं भवतः स्वल्पो व्यभिचारो भविष्यति ।।"},
{"c": "5.111", "n": "8", "i": 25261, "v": "सुपर्णोऽथाब्रवीद्विप्रं प्रध्यातं वै मया द्विज । इमां सिद्धामितो नेतुं तत्र यत्र प्रजापतिः ।।"},
{"c": "5.111", "n": "9", "i": 25262, "v": "यत्र देवो महादेवो यत्र विष्णुः सनातनः । यत्र धर्मश्च यज्ञश्च तत्रेयं निवसेदिति ।।"},
{"c": "5.111", "n": "10", "i": 25263, "v": "सोऽहं भगवतीं याचे प्रणतः प्रियकाम्यया । मयैतन्नाम प्रध्यातं मनसा शोचता किल ।।"},
{"c": "5.111", "n": "11", "i": 25264, "v": "तदेवं बहुमानात्ते मयेहानीप्सितं कृतम् । सुकृतं दुष्कृतं वा त्वं माहात्म्यात्क्षन्तुमर्हसि ।।"},
{"c": "5.111", "n": "12", "i": 25265, "v": "सा तौ तदाब्रवीत्तुष्टा पतगेन्द्रद्विजर्षभौ । न भेतव्यं सुपर्णोऽसि सुपर्ण त्यज संभ्रमम् ।।"},
{"c": "5.111", "n": "13", "i": 25266, "v": "निन्दितास्मि त्वया वत्स न च निन्दां क्षमाम्यहम् । लोकेभ्यः स परिभ्रश्येद्यो मां निन्देत पापकृत् ।।"},
{"c": "5.111", "n": "14", "i": 25267, "v": "हीनयालक्षणैः सर्वैस्तथानिन्दितया मया । आचारं प्रतिगृह्णन्त्या सिद्धिः प्राप्तेयमुत्तमा ।।"},
{"c": "5.111", "n": "15", "i": 25268, "v": "आचाराल्लभते धर्ममाचाराल्लभते धनम् । आचाराच्छ्रियमाप्नोति आचारो हन्त्यलक्षणम् ।।"},
{"c": "5.111", "n": "16", "i": 25269, "v": "तदायुष्मन्खगपते यथेष्टं गम्यतामितः । न च ते गर्हणीयापि गर्हितव्याः स्त्रियः क्वचित् ।।"},
{"c": "5.111", "n": "17", "i": 25270, "v": "भवितासि यथापूर्वं बलवीर्यसमन्वितः । बभूवतुस्ततस्तस्य पक्षौ द्रविणवत्तरौ ।।"},
{"c": "5.111", "n": "18", "i": 25271, "v": "अनुज्ञातश्च शाण्डिल्या यथागतमुपागमत् । नैव चासादयामास तथारूपांस्तुरंगमान् ।।"},
{"c": "5.111", "n": "19", "i": 25272, "v": "विश्वामित्रोऽथ तं दृष्ट्वा गालवं चाध्वनि स्थितम् । उवाच वदतां श्रेष्ठो वैनतेयस्य संनिधौ ।।"},
{"c": "5.111", "n": "20", "i": 25273, "v": "यस्त्वया स्वयमेवार्थः प्रतिज्ञातो मम द्विज । तस्य कालोऽपवर्गस्य यथा वा मन्यते भवान् ।।"},
{"c": "5.111", "n": "21", "i": 25274, "v": "प्रतीक्षिष्याम्यहं कालमेतावन्तं तथा परम् । यथा संसिध्यते विप्र स मार्गस्तु निशम्यताम् ।।"},
{"c": "5.111", "n": "22", "i": 25275, "v": "सुपर्णोऽथाब्रवीद्दीनं गालवं भृशदुःखितम् । प्रत्यक्षं खल्विदानीं मे विश्वामित्रो यदुक्तवान् ।।"},
{"c": "5.111", "n": "23", "i": 25276, "v": "तदागच्छ द्विजश्रेष्ठ मन्त्रयिष्याव गालव । नादत्त्वा गुरवे शक्यं कृत्स्नमर्थं त्वयासितुम् ।।"},
{"c": "5.112", "t": "नारद उवाच ।"},
{"c": "5.112", "n": "1", "i": 25277, "v": "अथाह गालवं दीनं सुपर्णः पततां वरः । निर्मितं वह्निना भूमौ वायुना वैधितं तथा । यस्माद्धिरण्मयं सर्वं हिरण्यं तेन चोच्यते ।।"},
{"c": "5.112", "n": "2", "i": 25278, "v": "धत्ते धारयते चेदमेतस्मात्कारणाद्धनम् । तदेतत्त्रिषु लोकेषु धनं तिष्ठति शाश्वतम् ।।"},
{"c": "5.112", "n": "3", "i": 25279, "v": "नित्यं प्रोष्ठपदाभ्यां च शुक्रे धनपतौ तथा । मनुष्येभ्यः समादत्ते शुक्रश्चित्तार्जितं धनम् ।।"},
{"c": "5.112", "n": "4", "i": 25280, "v": "अजैकपादहिर्बुध्न्यै रक्ष्यते धनदेन च । एवं न शक्यते लब्धुमलब्धव्यं द्विजर्षभ ।।"},
{"c": "5.112", "n": "5", "i": 25281, "v": "ऋते च धनमश्वानां नावाप्तिर्विद्यते तव । अर्थं याचात्र राजानं कंचिद्राजर्षिवंशजम् । अपीड्य राजा पौरान्हि यो नौ कुर्यात्कृतार्थिनौ ।।"},
{"c": "5.112", "n": "6", "i": 25282, "v": "अस्ति सोमान्ववाये मे जातः कश्चिन्नृपः सखा । अभिगच्छावहे तं वै तस्यास्ति विभवो भुवि ।।"},
{"c": "5.112", "n": "7", "i": 25283, "v": "ययातिर्नाम राजर्षिर्नाहुषः सत्यविक्रमः । स दास्यति मया चोक्तो भवता चार्थितः स्वयम् ।।"},
{"c": "5.112", "n": "8", "i": 25284, "v": "विभवश्चास्य सुमहानासीद्धनपतेरिव । एवं स तु धनं विद्वान्दानेनैव व्यशोधयत् ।।"},
{"c": "5.112", "n": "9", "i": 25285, "v": "तथा तौ कथयन्तौ च चिन्तयन्तौ च यत्क्षमम् । प्रतिष्ठाने नरपतिं ययातिं प्रत्युपस्थितौ ।।"},
{"c": "5.112", "n": "10", "i": 25286, "v": "प्रतिगृह्य च सत्कारमर्घादिं भोजनं वरम् । पृष्टश्चागमने हेतुमुवाच विनतासुतः ।।"},
{"c": "5.112", "n": "11", "i": 25287, "v": "अयं मे नाहुष सखा गालवस्तपसो निधिः । विश्वामित्रस्य शिष्योऽभूद्वर्षाण्ययुतशो नृप ।।"},
{"c": "5.112", "n": "12", "i": 25288, "v": "सोऽयं तेनाभ्यनुज्ञात उपकारेप्सया द्विजः । तमाह भगवान्कां ते ददानि गुरुदक्षिणाम् ।।"},
{"c": "5.112", "n": "13", "i": 25289, "v": "असकृत्तेन चोक्तेन किंचिदागतमन्युना । अयमुक्तः प्रयच्छेति जानता विभवं लघु ।।"},
{"c": "5.112", "n": "14", "i": 25290, "v": "एकतःश्यामकर्णानां शुभ्राणां शुद्धजन्मनाम् । अष्टौ शतानि मे देहि हयानां चन्द्रवर्चसाम् ।।"},
{"c": "5.112", "n": "15", "i": 25291, "v": "गुर्वर्थो दीयतामेष यदि गालव मन्यसे । इत्येवमाह सक्रोधो विश्वामित्रस्तपोधनः ।।"},
{"c": "5.112", "n": "16", "i": 25292, "v": "सोऽयं शोकेन महता तप्यमानो द्विजर्षभः । अशक्तः प्रतिकर्तुं तद्भवन्तं शरणं गतः ।।"},
{"c": "5.112", "n": "17", "i": 25293, "v": "प्रतिगृह्य नरव्याघ्र त्वत्तो भिक्षां गतव्यथः । कृत्वापवर्गं गुरवे चरिष्यति महत्तपः ।।"},
{"c": "5.112", "n": "18", "i": 25294, "v": "तपसः संविभागेन भवन्तमपि योक्ष्यते । स्वेन राजर्षितपसा पूर्णं त्वां पूरयिष्यति ।।"},
{"c": "5.112", "n": "19", "i": 25295, "v": "यावन्ति रोमाणि हये भवन्ति हि नरेश्वर । तावतो वाजिदा लोकान्प्राप्नुवन्ति महीपते ।।"},
{"c": "5.112", "n": "20", "i": 25296, "v": "पात्रं प्रतिग्रहस्यायं दातुं पात्रं तथा भवान् । शङ्खे क्षीरमिवासक्तं भवत्वेतत्तथोपमम् ।।"},
{"c": "5.113", "t": "नारद उवाच ।"},
{"c": "5.113", "n": "1", "i": 25297, "v": "एवमुक्तः सुपर्णेन तथ्यं वचनमुत्तमम् । विमृश्यावहितो राजा निश्चित्य च पुनः पुनः ।।"},
{"c": "5.113", "n": "2", "i": 25298, "v": "यष्टा क्रतुसहस्राणां दाता दानपतिः प्रभुः । ययातिर्वत्सकाशीश इदं वचनमब्रवीत् ।।"},
{"c": "5.113", "n": "3", "i": 25299, "v": "दृष्ट्वा प्रियसखं तार्क्ष्यं गालवं च द्विजर्षभम् । निदर्शनं च तपसो भिक्षां श्लाघ्यां च कीर्तिताम् ।।"},
{"c": "5.113", "n": "4", "i": 25300, "v": "अतीत्य च नृपानन्यानादित्यकुलसंभवान् । मत्सकाशमनुप्राप्तावेतौ बुद्धिमवेक्ष्य च ।।"},
{"c": "5.113", "n": "5", "i": 25301, "v": "अद्य मे सफलं जन्म तारितं चाद्य मे कुलम् । अद्यायं तारितो देशो मम तार्क्ष्य त्वयानघ ।।"},
{"c": "5.113", "n": "6", "i": 25302, "v": "वक्तुमिच्छामि तु सखे यथा जानासि मां पुरा । न तथा वित्तवानस्मि क्षीणं वित्तं हि मे सखे ।।"},
{"c": "5.113", "n": "7", "i": 25303, "v": "न च शक्तोऽस्मि ते कर्तुं मोघमागमनं खग । न चाशामस्य विप्रर्षेर्वितथां कर्तुमुत्सहे ।।"},
{"c": "5.113", "n": "8", "i": 25304, "v": "तत्तु दास्यामि यत्कार्यमिदं संपादयिष्यति । अभिगम्य हताशो हि निवृत्तो दहते कुलम् ।।"},
{"c": "5.113", "n": "9", "i": 25305, "v": "नातः परं वैनतेय किंचित्पापिष्ठमुच्यते । यथाशानाशनं लोके देहि नास्तीति वा वचः ।।"},
{"c": "5.113", "n": "10", "i": 25306, "v": "हताशो ह्यकृतार्थः सन्हतः संभावितो नरः । हिनस्ति तस्य पुत्रांश्च पौत्रांश्चाकुर्वतोऽर्थिनाम् ।।"},
{"c": "5.113", "n": "11", "i": 25307, "v": "तस्माच्चतुर्णां वंशानां स्थापयित्री सुता मम । इयं सुरसुतप्रख्या सर्वधर्मोपचायिनी ।।"},
{"c": "5.113", "n": "12", "i": 25308, "v": "सदा देवमनुष्याणामसुराणां च गालव । काङ्क्षिता रूपतो बाला सुता मे प्रतिगृह्यताम् ।।"},
{"c": "5.113", "n": "13", "i": 25309, "v": "अस्याः शुल्कं प्रदास्यन्ति नृपा राज्यमपि ध्रुवम् । किं पुनः श्यामकर्णानां हयानां द्वे चतुःशते ।।"},
{"c": "5.113", "n": "14", "i": 25310, "v": "स भवान्प्रतिगृह्णातु ममेमां माधवीं सुताम् । अहं दौहित्रवान्स्यां वै वर एष मम प्रभो ।।"},
{"c": "5.113", "n": "15", "i": 25311, "v": "प्रतिगृह्य च तां कन्यां गालवः सह पक्षिणा । पुनर्द्रक्ष्याव इत्युक्त्वा प्रतस्थे सह कन्यया ।।"},
{"c": "5.113", "n": "16", "i": 25312, "v": "उपलब्धमिदं द्वारमश्वानामिति चाण्डजः । उक्त्वा गालवमापृच्छ्य जगाम भवनं स्वकम् ।।"},
{"c": "5.113", "n": "17", "i": 25313, "v": "गते पतगराजे तु गालवः सह कन्यया । चिन्तयानः क्षमं दाने राज्ञां वै शुल्कतोऽगमत् ।।"},
{"c": "5.113", "n": "18", "i": 25314, "v": "सोऽगच्छन्मनसेक्ष्वाकुं हर्यश्वं राजसत्तमम् । अयोध्यायां महावीर्यं चतुरङ्गबलान्वितम् ।।"},
{"c": "5.113", "n": "19", "i": 25315, "v": "कोशधान्यबलोपेतं प्रियपौरं द्विजप्रियम् । प्रजाभिकामं शाम्यन्तं कुर्वाणं तप उत्तमम् ।।"},
{"c": "5.113", "n": "20", "i": 25316, "v": "तमुपागम्य विप्रः स हर्यश्वं गालवोऽब्रवीत् । कन्येयं मम राजेन्द्र प्रसवैः कुलवर्धिनी ।।"},
{"c": "5.113", "n": "21", "i": 25317, "v": "इयं शुल्केन भार्यार्थे हर्यश्व प्रतिगृह्यताम् । शुल्कं ते कीर्तयिष्यामि तच्छ्रुत्वा संप्रधार्यताम् ।।"},
{"c": "5.114", "t": "नारद उवाच ।"},
{"c": "5.114", "n": "1", "i": 25318, "v": "हर्यश्वस्त्वब्रवीद्राजा विचिन्त्य बहुधा ततः । दीर्घमुष्णं च निःश्वस्य प्रजाहेतोर्नृपोत्तमः ।।"},
{"c": "5.114", "n": "2", "i": 25319, "v": "उन्नतेषून्नता षट्सु सूक्ष्मा सूक्ष्मेषु सप्तसु । गम्भीरा त्रिषु गम्भीरेष्वियं रक्ता च पञ्चसु ।।"},
{"c": "5.114", "n": "3", "i": 25320, "v": "बहुदेवासुरालोका बहुगन्धर्वदर्शना । बहुलक्षणसंपन्ना बहुप्रसवधारिणी ।।"},
{"c": "5.114", "n": "4", "i": 25321, "v": "समर्थेयं जनयितुं चक्रवर्तिनमात्मजम् । ब्रूहि शुल्कं द्विजश्रेष्ठ समीक्ष्य विभवं मम ।।"},
{"c": "5.114", "t": "गालव उवाच ।"},
{"c": "5.114", "n": "5", "i": 25322, "v": "एकतःश्यामकर्णानां शतान्यष्टौ ददस्व मे । हयानां चन्द्रशुभ्राणां देशजानां वपुष्मताम् ।।"},
{"c": "5.114", "n": "6", "i": 25323, "v": "ततस्तव भवित्रीयं पुत्राणां जननी शुभा । अरणीव हुताशानां योनिरायतलोचना ।।"},
{"c": "5.114", "t": "नारद उवाच ।"},
{"c": "5.114", "n": "7", "i": 25324, "v": "एतच्छ्रुत्वा वचो राजा हर्यश्वः काममोहितः । उवाच गालवं दीनो राजर्षिरृषिसत्तमम् ।।"},
{"c": "5.114", "n": "8", "i": 25325, "v": "द्वे मे शते संनिहिते हयानां यद्विधास्तव । एष्टव्याः शतशस्त्वन्ये चरन्ति मम वाजिनः ।।"},
{"c": "5.114", "n": "9", "i": 25326, "v": "सोऽहमेकमपत्यं वै जनयिष्यामि गालव । अस्यामेतं भवान्कामं संपादयतु मे वरम् ।।"},
{"c": "5.114", "n": "10", "i": 25327, "v": "एतच्छ्रुत्वा तु सा कन्या गालवं वाक्यमब्रवीत् । मम दत्तो वरः कश्चित्केनचिद्ब्रह्मवादिना ।।"},
{"c": "5.114", "n": "11", "i": 25328, "v": "प्रसूत्यन्ते प्रसूत्यन्ते कन्यैव त्वं भविष्यसि । स त्वं ददस्व मां राज्ञे प्रतिगृह्य हयोत्तमान् ।।"},
{"c": "5.114", "n": "12", "i": 25329, "v": "नृपेभ्यो हि चतुर्भ्यस्ते पूर्णान्यष्टौ शतानि वै । भविष्यन्ति तथा पुत्रा मम चत्वार एव च ।।"},
{"c": "5.114", "n": "13", "i": 25330, "v": "क्रियतां मम संहारो गुर्वर्थं द्विजसत्तम । एषा तावन्मम प्रज्ञा यथा वा मन्यसे द्विज ।।"},
{"c": "5.114", "n": "14", "i": 25331, "v": "एवमुक्तस्तु स मुनिः कन्यया गालवस्तदा । हर्यश्वं पृथिवीपालमिदं वचनमब्रवीत् ।।"},
{"c": "5.114", "n": "15", "i": 25332, "v": "इयं कन्या नरश्रेष्ठ हर्यश्व प्रतिगृह्यताम् । चतुर्भागेन शुल्कस्य जनयस्वैकमात्मजम् ।।"},
{"c": "5.114", "n": "16", "i": 25333, "v": "प्रतिगृह्य स तां कन्यां गालवं प्रतिनन्द्य च । समये देशकाले च लब्धवान्सुतमीप्सितम् ।।"},
{"c": "5.114", "n": "17", "i": 25334, "v": "ततो वसुमना नाम वसुभ्यो वसुमत्तरः । वसुप्रख्यो नरपतिः स बभूव वसुप्रदः ।।"},
{"c": "5.114", "n": "18", "i": 25335, "v": "अथ काले पुनर्धीमान्गालवः प्रत्युपस्थितः । उपसंगम्य चोवाच हर्यश्वं प्रीतिमानसम् ।।"},
{"c": "5.114", "n": "19", "i": 25336, "v": "जातो नृप सुतस्तेऽयं बालभास्करसंनिभः । कालो गन्तुं नरश्रेष्ठ भिक्षार्थमपरं नृपम् ।।"},
{"c": "5.114", "n": "20", "i": 25337, "v": "हर्यश्वः सत्यवचने स्थितः स्थित्वा च पौरुषे । दुर्लभत्वाद्धयानां च प्रददौ माधवीं पुनः ।।"},
{"c": "5.114", "n": "21", "i": 25338, "v": "माधवी च पुनर्दीप्तां परित्यज्य नृपश्रियम् । कुमारी कामतो भूत्वा गालवं पृष्ठतोऽन्वगात् ।।"},
{"c": "5.114", "n": "22", "i": 25339, "v": "त्वय्येव तावत्तिष्ठन्तु हया इत्युक्तवान्द्विजः । प्रययौ कन्यया सार्धं दिवोदासं प्रजेश्वरम् ।।"},
{"c": "5.115", "t": "गालव उवाच ।"},
{"c": "5.115", "n": "1", "i": 25340, "v": "महावीर्यो महीपालः काशीनामीश्वरः प्रभुः । दिवोदास इति ख्यातो भैमसेनिर्नराधिपः ।।"},
{"c": "5.115", "n": "2", "i": 25341, "v": "तत्र गच्छावहे भद्रे शनैरागच्छ मा शुचः । धार्मिकः संयमे युक्तः सत्यश्चैव जनेश्वरः ।।"},
{"c": "5.115", "t": "नारद उवाच ।"},
{"c": "5.115", "n": "3", "i": 25342, "v": "तमुपागम्य स मुनिर्न्यायतस्तेन सत्कृतः । गालवः प्रसवस्यार्थे तं नृपं प्रत्यचोदयत् ।।"},
{"c": "5.115", "t": "दिवोदास उवाच ।"},
{"c": "5.115", "n": "4", "i": 25343, "v": "श्रुतमेतन्मया पूर्वं किमुक्त्वा विस्तरं द्विज । काङ्क्षितो हि मयैषोऽर्थः श्रुत्वैतद्द्विजसत्तम ।।"},
{"c": "5.115", "n": "5", "i": 25344, "v": "एतच्च मे बहुमतं यदुत्सृज्य नराधिपान् । मामेवमुपयातोऽसि भावि चैतदसंशयम् ।।"},
{"c": "5.115", "n": "6", "i": 25345, "v": "स एव विभवोऽस्माकमश्वानामपि गालव । अहमप्येकमेवास्यां जनयिष्यामि पार्थिवम् ।।"},
{"c": "5.115", "t": "नारद उवाच ।"},
{"c": "5.115", "n": "7", "i": 25346, "v": "तथेत्युक्त्वा द्विजश्रेष्ठः प्रादात्कन्यां महीपतेः । विधिपूर्वं च तां राजा कन्यां प्रतिगृहीतवान् ।।"},
{"c": "5.115", "n": "8", "i": 25347, "v": "रेमे स तस्यां राजर्षिः प्रभावत्यां यथा रविः । स्वाहायां च यथा वह्निर्यथा शच्यां स वासवः ।।"},
{"c": "5.115", "n": "9", "i": 25348, "v": "यथा चन्द्रश्च रोहिण्यां यथा धूमोर्णया यमः । वरुणश्च यथा गौर्यां यथा चर्द्ध्यां धनेश्वरः ।।"},
{"c": "5.115", "n": "10", "i": 25349, "v": "यथा नारायणो लक्ष्म्यां जाह्नव्यां च यथोदधिः । यथा रुद्रश्च रुद्राण्यां यथा वेद्यां पितामहः ।।"},
{"c": "5.115", "n": "11", "i": 25350, "v": "अदृश्यन्त्यां च वासिष्ठो वसिष्ठश्चाक्षमालया । च्यवनश्च सुकन्यायां पुलस्त्यः संध्यया यथा ।।"},
{"c": "5.115", "n": "12", "i": 25351, "v": "अगस्त्यश्चापि वैदर्भ्यां सावित्र्यां सत्यवान्यथा । यथा भृगुः पुलोमायामदित्यां कश्यपो यथा ।।"},
{"c": "5.115", "n": "13", "i": 25352, "v": "रेणुकायां यथार्चीको हैमवत्यां च कौशिकः । बृहस्पतिश्च तारायां शुक्रश्च शतपर्वया ।।"},
{"c": "5.115", "n": "14", "i": 25353, "v": "यथा भूम्यां भूमिपतिरुर्वश्यां च पुरूरवाः । ऋचीकः सत्यवत्यां च सरस्वत्यां यथा मनुः ।।"},
{"c": "5.115", "n": "15", "i": 25354, "v": "तथा तु रममाणस्य दिवोदासस्य भूपतेः । माधवी जनयामास पुत्रमेकं प्रतर्दनम् ।।"},
{"c": "5.115", "n": "16", "i": 25355, "v": "अथाजगाम भगवान्दिवोदासं स गालवः । समये समनुप्राप्ते वचनं चेदमब्रवीत् ।।"},
{"c": "5.115", "n": "17", "i": 25356, "v": "निर्यातयतु मे कन्यां भवांस्तिष्ठन्तु वाजिनः । यावदन्यत्र गच्छामि शुल्कार्थं पृथिवीपते ।।"},
{"c": "5.115", "n": "18", "i": 25357, "v": "दिवोदासोऽथ धर्मात्मा समये गालवस्य ताम् । कन्यां निर्यातयामास स्थितः सत्ये महीपतिः ।।"},
{"c": "5.116", "t": "नारद उवाच ।"},
{"c": "5.116", "n": "1", "i": 25358, "v": "तथैव सा श्रियं त्यक्त्वा कन्या भूत्वा यशस्विनी । माधवी गालवं विप्रमन्वयात्सत्यसंगरा ।।"},
{"c": "5.116", "n": "2", "i": 25359, "v": "गालवो विमृशन्नेव स्वकार्यगतमानसः । जगाम भोजनगरं द्रष्टुमौशीनरं नृपम् ।।"},
{"c": "5.116", "n": "3", "i": 25360, "v": "तमुवाचाथ गत्वा स नृपतिं सत्यविक्रमम् । इयं कन्या सुतौ द्वौ ते जनयिष्यति पार्थिवौ ।।"},
{"c": "5.116", "n": "4", "i": 25361, "v": "अस्यां भवानवाप्तार्थो भविता प्रेत्य चेह च । सोमार्कप्रतिसंकाशौ जनयित्वा सुतौ नृप ।।"},
{"c": "5.116", "n": "5", "i": 25362, "v": "शुल्कं तु सर्वधर्मज्ञ हयानां चन्द्रवर्चसाम् । एकतःश्यामकर्णानां देयं मह्यं चतुःशतम् ।।"},
{"c": "5.116", "n": "6", "i": 25363, "v": "गुर्वर्थोऽयं समारम्भो न हयैः कृत्यमस्ति मे । यदि शक्यं महाराज क्रियतां मा विचार्यताम् ।।"},
{"c": "5.116", "n": "7", "i": 25364, "v": "अनपत्योऽसि राजर्षे पुत्रौ जनय पार्थिव । पितॄन्पुत्रप्लवेन त्वमात्मानं चैव तारय ।।"},
{"c": "5.116", "n": "8", "i": 25365, "v": "न पुत्रफलभोक्ता हि राजर्षे पात्यते दिवः । न याति नरकं घोरं यत्र गच्छन्त्यनात्मजाः ।।"},
{"c": "5.116", "n": "9", "i": 25366, "v": "एतच्चान्यच्च विविधं श्रुत्वा गालवभाषितम् । उशीनरः प्रतिवचो ददौ तस्य नराधिपः ।।"},
{"c": "5.116", "n": "10", "i": 25367, "v": "श्रुतवानस्मि ते वाक्यं यथा वदसि गालव । विधिस्तु बलवान्ब्रह्मन्प्रवणं हि मनो मम ।।"},
{"c": "5.116", "n": "11", "i": 25368, "v": "शते द्वे तु ममाश्वानामीदृशानां द्विजोत्तम । इतरेषां सहस्राणि सुबहूनि चरन्ति मे ।।"},
{"c": "5.116", "n": "12", "i": 25369, "v": "अहमप्येकमेवास्यां जनयिष्यामि गालव । पुत्रं द्विज गतं मार्गं गमिष्यामि परैरहम् ।।"},
{"c": "5.116", "n": "13", "i": 25370, "v": "मूल्येनापि समं कुर्यां तवाहं द्विजसत्तम । पौरजानपदार्थं तु ममार्थो नात्मभोगतः ।।"},
{"c": "5.116", "n": "14", "i": 25371, "v": "कामतो हि धनं राजा पारक्यं यः प्रयच्छति । न स धर्मेण धर्मात्मन्युज्यते यशसा न च ।।"},
{"c": "5.116", "n": "15", "i": 25372, "v": "सोऽहं प्रतिग्रहीष्यामि ददात्वेतां भवान्मम । कुमारीं देवगर्भाभामेकपुत्रभवाय मे ।।"},
{"c": "5.116", "n": "16", "i": 25373, "v": "तथा तु बहुकल्याणमुक्तवन्तं नराधिपम् । उशीनरं द्विजश्रेष्ठो गालवः प्रत्यपूजयत् ।।"},
{"c": "5.116", "n": "17", "i": 25374, "v": "उशीनरं प्रतिग्राह्य गालवः प्रययौ वनम् । रेमे स तां समासाद्य कृतपुण्य इव श्रियम् ।।"},
{"c": "5.116", "n": "18", "i": 25375, "v": "कन्दरेषु च शैलानां नदीनां निर्झरेषु च । उद्यानेषु विचित्रेषु वनेषूपवनेषु च ।।"},
{"c": "5.116", "n": "19", "i": 25376, "v": "हर्म्येषु रमणीयेषु प्रासादशिखरेषु च । वातायनविमानेषु तथा गर्भगृहेषु च ।।"},
{"c": "5.116", "n": "20", "i": 25377, "v": "ततोऽस्य समये जज्ञे पुत्रो बालरविप्रभः । शिबिर्नाम्नाभिविख्यातो यः स पार्थिवसत्तमः ।।"},
{"c": "5.116", "n": "21", "i": 25378, "v": "उपस्थाय स तं विप्रो गालवः प्रतिगृह्य च । कन्यां प्रयातस्तां राजन्दृष्टवान्विनतात्मजम् ।।"},
{"c": "5.117", "t": "नारद उवाच ।"},
{"c": "5.117", "n": "1", "i": 25379, "v": "गालवं वैनतेयोऽथ प्रहसन्निदमब्रवीत् । दिष्ट्या कृतार्थं पश्यामि भवन्तमिह वै द्विज ।।"},
{"c": "5.117", "n": "2", "i": 25380, "v": "गालवस्तु वचः श्रुत्वा वैनतेयेन भाषितम् । चतुर्भागावशिष्टं तदाचख्यौ कार्यमस्य हि ।।"},
{"c": "5.117", "n": "3", "i": 25381, "v": "सुपर्णस्त्वब्रवीदेनं गालवं पततां वरः । प्रयत्नस्ते न कर्तव्यो नैष संपत्स्यते तव ।।"},
{"c": "5.117", "n": "4", "i": 25382, "v": "पुरा हि कन्यकुब्जे वै गाधेः सत्यवतीं सुताम् । भार्यार्थेऽवरयत्कन्यामृचीकस्तेन भाषितः ।।"},
{"c": "5.117", "n": "5", "i": 25383, "v": "एकतःश्यामकर्णानां हयानां चन्द्रवर्चसाम् । भगवन्दीयतां मह्यं सहस्रमिति गालव ।।"},
{"c": "5.117", "n": "6", "i": 25384, "v": "ऋचीकस्तु तथेत्युक्त्वा वरुणस्यालयं गतः । अश्वतीर्थे हयाँल्लब्ध्वा दत्तवान्पार्थिवाय वै ।।"},
{"c": "5.117", "n": "7", "i": 25385, "v": "इष्ट्वा ते पुण्डरीकेण दत्ता राज्ञा द्विजातिषु । तेभ्यो द्वे द्वे शते क्रीत्वा प्राप्तास्ते पार्थिवैस्तदा ।।"},
{"c": "5.117", "n": "8", "i": 25386, "v": "अपराण्यपि चत्वारि शतानि द्विजसत्तम । नीयमानानि संतारे हृतान्यासन्वितस्तया । एवं न शक्यमप्राप्यं प्राप्तुं गालव कर्हिचित् ।।"},
{"c": "5.117", "n": "9", "i": 25387, "v": "इमामश्वशताभ्यां वै द्वाभ्यां तस्मै निवेदय । विश्वामित्राय धर्मात्मन्षड्भिरश्वशतैः सह । ततोऽसि गतसंमोहः कृतकृत्यो द्विजर्षभ ।।"},
{"c": "5.117", "n": "10", "i": 25388, "v": "गालवस्तं तथेत्युक्त्वा सुपर्णसहितस्ततः । आदायाश्वांश्च कन्यां च विश्वामित्रमुपागमत् ।।"},
{"c": "5.117", "t": "गालव उवाच ।"},
{"c": "5.117", "n": "11", "i": 25389, "v": "अश्वानां काङ्क्षितार्थानां षडिमानि शतानि वै । शतद्वयेन कन्येयं भवता प्रतिगृह्यताम् ।।"},
{"c": "5.117", "n": "12", "i": 25390, "v": "अस्यां राजर्षिभिः पुत्रा जाता वै धार्मिकास्त्रयः । चतुर्थं जनयत्वेकं भवानपि नरोत्तम ।।"},
{"c": "5.117", "n": "13", "i": 25391, "v": "पूर्णान्येवं शतान्यष्टौ तुरगाणां भवन्तु ते । भवतो ह्यनृणो भूत्वा तपः कुर्यां यथासुखम् ।।"},
{"c": "5.117", "t": "नारद उवाच ।"},
{"c": "5.117", "n": "14", "i": 25392, "v": "विश्वामित्रस्तु तं दृष्ट्वा गालवं सह पक्षिणा । कन्यां च तां वरारोहामिदमित्यब्रवीद्वचः ।।"},
{"c": "5.117", "n": "15", "i": 25393, "v": "किमियं पूर्वमेवेह न दत्ता मम गालव । पुत्रा ममैव चत्वारो भवेयुः कुलभावनाः ।।"},
{"c": "5.117", "n": "16", "i": 25394, "v": "प्रतिगृह्णामि ते कन्यामेकपुत्रफलाय वै । अश्वाश्चाश्रममासाद्य तिष्ठन्तु मम सर्वशः ।।"},
{"c": "5.117", "n": "17", "i": 25395, "v": "स तया रममाणोऽथ विश्वामित्रो महाद्युतिः । आत्मजं जनयामास माधवीपुत्रमष्टकम् ।।"},
{"c": "5.117", "n": "18", "i": 25396, "v": "जातमात्रं सुतं तं च विश्वामित्रो महाद्युतिः । संयोज्यार्थैस्तथा धर्मैरश्वैस्तैः समयोजयत् ।।"},
{"c": "5.117", "n": "19", "i": 25397, "v": "अथाष्टकः पुरं प्रायात्तदा सोमपुरप्रभम् । निर्यात्य कन्यां शिष्याय कौशिकोऽपि वनं ययौ ।।"},
{"c": "5.117", "n": "20", "i": 25398, "v": "गालवोऽपि सुपर्णेन सह निर्यात्य दक्षिणाम् । मनसाभिप्रतीतेन कन्यामिदमुवाच ह ।।"},
{"c": "5.117", "n": "21", "i": 25399, "v": "जातो दानपतिः पुत्रस्त्वया शूरस्तथापरः । सत्यधर्मरतश्चान्यो यज्वा चापि तथापरः ।।"},
{"c": "5.117", "n": "22", "i": 25400, "v": "तदागच्छ वरारोहे तारितस्ते पिता सुतैः । चत्वारश्चैव राजानस्तथाहं च सुमध्यमे ।।"},
{"c": "5.117", "n": "23", "i": 25401, "v": "गालवस्त्वभ्यनुज्ञाय सुपर्णं पन्नगाशनम् । पितुर्निर्यात्य तां कन्यां प्रययौ वनमेव ह ।।"},
{"c": "5.118", "t": "नारद उवाच ।"},
{"c": "5.118", "n": "1", "i": 25402, "v": "स तु राजा पुनस्तस्याः कर्तुकामः स्वयंवरम् । उपगम्याश्रमपदं गङ्गायमुनसंगमे ।।"},
{"c": "5.118", "n": "2", "i": 25403, "v": "गृहीतमाल्यदामां तां रथमारोप्य माधवीम् । पूरुर्यदुश्च भगिनीमाश्रमे पर्यधावताम् ।।"},
{"c": "5.118", "n": "3", "i": 25404, "v": "नागयक्षमनुष्याणां पतत्रिमृगपक्षिणाम् । शैलद्रुमवनौकानामासीत्तत्र समागमः ।।"},
{"c": "5.118", "n": "4", "i": 25405, "v": "नानापुरुषदेशानामीश्वरैश्च समाकुलम् । ऋषिभिर्ब्रह्मकल्पैश्च समन्तादावृतं वनम् ।।"},
{"c": "5.118", "n": "5", "i": 25406, "v": "निर्दिश्यमानेषु तु सा वरेषु वरवर्णिनी । वरानुत्क्रम्य सर्वांस्तान्वनं वृतवती वरम् ।।"},
{"c": "5.118", "n": "6", "i": 25407, "v": "अवतीर्य रथात्कन्या नमस्कृत्वा च बन्धुषु । उपगम्य वनं पुण्यं तपस्तेपे ययातिजा ।।"},
{"c": "5.118", "n": "7", "i": 25408, "v": "उपवासैश्च विविधैर्दीक्षाभिर्नियमैस्तथा । आत्मनो लघुतां कृत्वा बभूव मृगचारिणी ।।"},
{"c": "5.118", "n": "8", "i": 25409, "v": "वैडूर्याङ्कुरकल्पानि मृदूनि हरितानि च । चरन्ती शष्पमुख्यानि तिक्तानि मधुराणि च ।।"},
{"c": "5.118", "n": "9", "i": 25410, "v": "स्रवन्तीनां च पुण्यानां सुरसानि शुचीनि च । पिबन्ती वारिमुख्यानि शीतानि विमलानि च ।।"},
{"c": "5.118", "n": "10", "i": 25411, "v": "वनेषु मृगराजेषु सिंहविप्रोषितेषु च । दावाग्निविप्रमुक्तेषु शून्येषु गहनेषु च ।।"},
{"c": "5.118", "n": "11", "i": 25412, "v": "चरन्ती हरिणैः सार्धं मृगीव वनचारिणी । चचार विपुलं धर्मं ब्रह्मचर्येण संवृता ।।"},
{"c": "5.118", "n": "12", "i": 25413, "v": "ययातिरपि पूर्वेषां राज्ञां वृत्तमनुष्ठितः । बहुवर्षसहस्रायुरयुजत्कालधर्मणा ।।"},
{"c": "5.118", "n": "13", "i": 25414, "v": "पूरुर्यदुश्च द्वौ वंशौ वर्धमानौ नरोत्तमौ । ताभ्यां प्रतिष्ठितो लोके परलोके च नाहुषः ।।"},
{"c": "5.118", "n": "14", "i": 25415, "v": "महीयते नरपतिर्ययातिः स्वर्गमास्थितः । महर्षिकल्पो नृपतिः स्वर्गाग्र्यफलभुग्विभुः ।।"},
{"c": "5.118", "n": "15", "i": 25416, "v": "बहुवर्षसहस्राख्ये काले बहुगुणे गते । राजर्षिषु निषण्णेषु महीयःसु महर्षिषु ।।"},
{"c": "5.118", "n": "16", "i": 25417, "v": "अवमेने नरान्सर्वान्देवानृषिगणांस्तथा । ययातिर्मूढविज्ञानो विस्मयाविष्टचेतनः ।।"},
{"c": "5.118", "n": "17", "i": 25418, "v": "ततस्तं बुबुधे देवः शक्रो बलनिषूदनः । ते च राजर्षयः सर्वे धिग्धिगित्येवमब्रुवन् ।।"},
{"c": "5.118", "n": "18", "i": 25419, "v": "विचारश्च समुत्पन्नो निरीक्ष्य नहुषात्मजम् । को न्वयं कस्य वा राज्ञः कथं वा स्वर्गमागतः ।।"},
{"c": "5.118", "n": "19", "i": 25420, "v": "कर्मणा केन सिद्धोऽयं क्व वानेन तपश्चितम् । कथं वा ज्ञायते स्वर्गे केन वा ज्ञायतेऽप्युत ।।"},
{"c": "5.118", "n": "20", "i": 25421, "v": "एवं विचारयन्तस्ते राजानः स्वर्गवासिनः । दृष्ट्वा पप्रच्छुरन्योन्यं ययातिं नृपतिं प्रति ।।"},
{"c": "5.118", "n": "21", "i": 25422, "v": "विमानपालाः शतशः स्वर्गद्वाराभिरक्षिणः । पृष्टा आसनपालाश्च न जानीमेत्यथाब्रुवन् ।।"},
{"c": "5.118", "n": "22", "i": 25423, "v": "सर्वे ते ह्यावृतज्ञाना नाभ्यजानन्त तं नृपम् । स मुहूर्तादथ नृपो हतौजा अभवत्तदा ।।"},
{"c": "5.119", "t": "नारद उवाच ।"},
{"c": "5.119", "n": "1", "i": 25424, "v": "अथ प्रचलितः स्थानादासनाच्च परिच्युतः । कम्पितेनैव मनसा धर्षितः शोकवह्निना ।।"},
{"c": "5.119", "n": "2", "i": 25425, "v": "म्लानस्रग्भ्रष्टविज्ञानः प्रभ्रष्टमुकुटाङ्गदः । विघूर्णन्स्रस्तसर्वाङ्गः प्रभ्रष्टाभरणाम्बरः ।।"},
{"c": "5.119", "n": "3", "i": 25426, "v": "अदृश्यमानस्तान्पश्यन्नपश्यंश्च पुनः पुनः । शून्यः शून्येन मनसा प्रपतिष्यन्महीतलम् ।।"},
{"c": "5.119", "n": "4", "i": 25427, "v": "किं मया मनसा ध्यातमशुभं धर्मदूषणम् । येनाहं चलितः स्थानादिति राजा व्यचिन्तयत् ।।"},
{"c": "5.119", "n": "5", "i": 25428, "v": "ते तु तत्रैव राजानः सिद्धाश्चाप्सरसस्तथा । अपश्यन्त निरालम्बं ययातिं तं परिच्युतम् ।।"},
{"c": "5.119", "n": "6", "i": 25429, "v": "अथैत्य पुरुषः कश्चित्क्षीणपुण्यनिपातकः । ययातिमब्रवीद्राजन्देवराजस्य शासनात् ।।"},
{"c": "5.119", "n": "7", "i": 25430, "v": "अतीव मदमत्तस्त्वं न कंचिन्नावमन्यसे । मानेन भ्रष्टः स्वर्गस्ते नार्हस्त्वं पार्थिवात्मज । न च प्रज्ञायसे गच्छ पतस्वेति तमब्रवीत् ।।"},
{"c": "5.119", "n": "8", "i": 25431, "v": "पतेयं सत्स्विति वचस्त्रिरुक्त्वा नहुषात्मजः । पतिष्यंश्चिन्तयामास गतिं गतिमतां वरः ।।"},
{"c": "5.119", "n": "9", "i": 25432, "v": "एतस्मिन्नेव काले तु नैमिषे पार्थिवर्षभान् । चतुरोऽपश्यत नृपस्तेषां मध्ये पपात सः ।।"},
{"c": "5.119", "n": "10", "i": 25433, "v": "प्रतर्दनो वसुमनाः शिबिरौशीनरोऽष्टकः । वाजपेयेन यज्ञेन तर्पयन्ति सुरेश्वरम् ।।"},
{"c": "5.119", "n": "11", "i": 25434, "v": "तेषामध्वरजं धूमं स्वर्गद्वारमुपस्थितम् । ययातिरुपजिघ्रन्वै निपपात महीं प्रति ।।"},
{"c": "5.119", "n": "12", "i": 25435, "v": "भूमौ स्वर्गे च संबद्धां नदीं धूममयीं नृपः । स गङ्गामिव गच्छन्तीमालम्ब्य जगतीपतिः ।।"},
{"c": "5.119", "n": "13", "i": 25436, "v": "श्रीमत्स्ववभृथाग्र्येषु चतुर्षु प्रतिबन्धुषु । मध्ये निपतितो राजा लोकपालोपमेषु च ।।"},
{"c": "5.119", "n": "14", "i": 25437, "v": "चतुर्षु हुतकल्पेषु राजसिंहमहाग्निषु । पपात मध्ये राजर्षिर्ययातिः पुण्यसंक्षये ।।"},
{"c": "5.119", "n": "15", "i": 25438, "v": "तमाहुः पार्थिवाः सर्वे प्रतिमानमिव श्रियः । को भवान्कस्य वा बन्धुर्देशस्य नगरस्य वा ।।"},
{"c": "5.119", "n": "16", "i": 25439, "v": "यक्षो वाप्यथ वा देवो गन्धर्वो राक्षसोऽपि वा । न हि मानुषरूपोऽसि को वार्थः काङ्क्षितस्त्वया ।।"},
{"c": "5.119", "t": "ययातिरुवाच ।"},
{"c": "5.119", "n": "17", "i": 25440, "v": "ययातिरस्मि राजर्षिः क्षीणपुण्यश्च्युतो दिवः । पतेयं सत्स्विति ध्यायन्भवत्सु पतितस्ततः ।।"},
{"c": "5.119", "t": "राजान ऊचुः ।"},
{"c": "5.119", "n": "18", "i": 25441, "v": "सत्यमेतद्भवतु ते काङ्क्षितं पुरुषर्षभ । सर्वेषां नः क्रतुफलं धर्मश्च प्रतिगृह्यताम् ।।"},
{"c": "5.119", "t": "ययातिरुवाच ।"},
{"c": "5.119", "n": "19", "i": 25442, "v": "नाहं प्रतिग्रहधनो ब्राह्मणः क्षत्रियो ह्यहम् । न च मे प्रवणा बुद्धिः परपुण्यविनाशने ।।"},
{"c": "5.119", "t": "नारद उवाच ।"},
{"c": "5.119", "n": "20", "i": 25443, "v": "एतस्मिन्नेव काले तु मृगचर्याक्रमागताम् । माधवीं प्रेक्ष्य राजानस्तेऽभिवाद्येदमब्रुवन् ।।"},
{"c": "5.119", "n": "21", "i": 25444, "v": "किमागमनकृत्यं ते किं कुर्मः शासनं तव । आज्ञाप्या हि वयं सर्वे तव पुत्रास्तपोधने ।।"},
{"c": "5.119", "n": "22", "i": 25445, "v": "तेषां तद्भाषितं श्रुत्वा माधवी परया मुदा । पितरं समुपागच्छद्ययातिं सा ववन्द च ।।"},
{"c": "5.119", "n": "23", "i": 25446, "v": "दृष्ट्वा मूर्ध्ना नतान्पुत्रांस्तापसी वाक्यमब्रवीत् । दौहित्रास्तव राजेन्द्र मम पुत्रा न ते पराः । इमे त्वां तारयिष्यन्ति दिष्टमेतत्पुरातनम् ।।"},
{"c": "5.119", "n": "24", "i": 25447, "v": "अहं ते दुहिता राजन्माधवी मृगचारिणी । मयाप्युपचितो धर्मस्ततोऽर्धं प्रतिगृह्यताम् ।।"},
{"c": "5.119", "n": "25", "i": 25448, "v": "यस्माद्राजन्नराः सर्वे अपत्यफलभागिनः । तस्मादिच्छन्ति दौहित्रान्यथा त्वं वसुधाधिप ।।"},
{"c": "5.119", "n": "26", "i": 25449, "v": "ततस्ते पार्थिवाः सर्वे शिरसा जननीं तदा । अभिवाद्य नमस्कृत्य मातामहमथाब्रुवन् ।।"},
{"c": "5.119", "n": "27", "i": 25450, "v": "उच्चैरनुपमैः स्निग्धैः स्वरैरापूर्य मेदिनीम् । मातामहं नृपतयस्तारयन्तो दिवश्च्युतम् ।।"},
{"c": "5.119", "n": "28", "i": 25451, "v": "अथ तस्मादुपगतो गालवोऽप्याह पार्थिवम् । तपसो मेऽष्टभागेन स्वर्गमारोहतां भवान् ।।"},
{"c": "5.120", "t": "नारद उवाच ।"},
{"c": "5.120", "n": "1", "i": 25452, "v": "प्रत्यभिज्ञातमात्रोऽथ सद्भिस्तैर्नरपुंगवः । ययातिर्दिव्यसंस्थानो बभूव विगतज्वरः ।।"},
{"c": "5.120", "n": "2", "i": 25453, "v": "दिव्यमाल्याम्बरधरो दिव्याभरणभूषितः । दिव्यगन्धगुणोपेतो न पृथ्वीमस्पृशत्पदा ।।"},
{"c": "5.120", "n": "3", "i": 25454, "v": "ततो वसुमनाः पूर्वमुच्चैरुच्चारयन्वचः । ख्यातो दानपतिर्लोके व्याजहार नृपं तदा ।।"},
{"c": "5.120", "n": "4", "i": 25455, "v": "प्राप्तवानस्मि यल्लोके सर्ववर्णेष्वगर्हया । तदप्यथ च दास्यामि तेन संयुज्यतां भवान् ।।"},
{"c": "5.120", "n": "5", "i": 25456, "v": "यत्फलं दानशीलस्य क्षमाशीलस्य यत्फलम् । यच्च मे फलमाधाने तेन संयुज्यतां भवान् ।।"},
{"c": "5.120", "n": "6", "i": 25457, "v": "ततः प्रतर्दनोऽप्याह वाक्यं क्षत्रियपुंगवः । यथा धर्मरतिर्नित्यं नित्यं युद्धपरायणः ।।"},
{"c": "5.120", "n": "7", "i": 25458, "v": "प्राप्तवानस्मि यल्लोके क्षत्रधर्मोद्भवं यशः । वीरशब्दफलं चैव तेन संयुज्यतां भवान् ।।"},
{"c": "5.120", "n": "8", "i": 25459, "v": "शिबिरौशीनरो धीमानुवाच मधुरां गिरम् । यथा बालेषु नारीषु वैहार्येषु तथैव च ।।"},
{"c": "5.120", "n": "9", "i": 25460, "v": "संगरेषु निपातेषु तथापद्व्यसनेषु च । अनृतं नोक्तपूर्वं मे तेन सत्येन खं व्रज ।।"},
{"c": "5.120", "n": "10", "i": 25461, "v": "यथा प्राणांश्च राज्यं च राजन्कर्म सुखानि च । त्यजेयं न पुनः सत्यं तेन सत्येन खं व्रज ।।"},
{"c": "5.120", "n": "11", "i": 25462, "v": "यथा सत्येन मे धर्मो यथा सत्येन पावकः । प्रीतः शक्रश्च सत्येन तेन सत्येन खं व्रज ।।"},
{"c": "5.120", "n": "12", "i": 25463, "v": "अष्टकस्त्वथ राजर्षिः कौशिको माधवीसुतः । अनेकशतयज्वानं वचनं प्राह धर्मवित् ।।"},
{"c": "5.120", "n": "13", "i": 25464, "v": "शतशः पुण्डरीका मे गोसवाश्च चिताः प्रभो । क्रतवो वाजपेयाश्च तेषां फलमवाप्नुहि ।।"},
{"c": "5.120", "n": "14", "i": 25465, "v": "न मे रत्नानि न धनं न तथान्ये परिच्छदाः । क्रतुष्वनुपयुक्तानि तेन सत्येन खं व्रज ।।"},
{"c": "5.120", "n": "15", "i": 25466, "v": "यथा यथा हि जल्पन्ति दौहित्रास्तं नराधिपम् । तथा तथा वसुमतीं त्यक्त्वा राजा दिवं ययौ ।।"},
{"c": "5.120", "n": "16", "i": 25467, "v": "एवं सर्वे समस्तास्ते राजानः सुकृतैस्तदा । ययातिं स्वर्गतो भ्रष्टं तारयामासुरञ्जसा ।।"},
{"c": "5.120", "n": "17", "i": 25468, "v": "दौहित्राः स्वेन धर्मेण यज्ञदानकृतेन वै । चतुर्षु राजवंशेषु संभूताः कुलवर्धनाः । मातामहं महाप्राज्ञं दिवमारोपयन्ति ते ।।"},
{"c": "5.120", "t": "राजान ऊचुः ।"},
{"c": "5.120", "n": "18", "i": 25469, "v": "राजधर्मगुणोपेताः सर्वधर्मगुणान्विताः । दौहित्रास्ते वयं राजन्दिवमारोह पार्थिवः ।।"},
{"c": "5.121", "t": "नारद उवाच ।"},
{"c": "5.121", "n": "1", "i": 25470, "v": "सद्भिरारोपितः स्वर्गं पार्थिवैर्भूरिदक्षिणैः । अभ्यनुज्ञाय दौहित्रान्ययातिर्दिवमास्थितः ।।"},
{"c": "5.121", "n": "2", "i": 25471, "v": "अभिवृष्टश्च वर्षेण नानापुष्पसुगन्धिना । परिष्वक्तश्च पुण्येन वायुना पुण्यगन्धिना ।।"},
{"c": "5.121", "n": "3", "i": 25472, "v": "अचलं स्थानमारुह्य दौहित्रफलनिर्जितम् । कर्मभिः स्वैरुपचितो जज्वाल परया श्रिया ।।"},
{"c": "5.121", "n": "4", "i": 25473, "v": "उपगीतोपनृत्तश्च गन्धर्वाप्सरसां गणैः । प्रीत्या प्रतिगृहीतश्च स्वर्गे दुन्दुभिनिस्वनैः ।।"},
{"c": "5.121", "n": "5", "i": 25474, "v": "अभिष्टुतश्च विविधैर्देवराजर्षिचारणैः । अर्चितश्चोत्तमार्घेण दैवतैरभिनन्दितः ।।"},
{"c": "5.121", "n": "6", "i": 25475, "v": "प्राप्तः स्वर्गफलं चैव तमुवाच पितामहः । निर्वृतं शान्तमनसं वचोभिस्तर्पयन्निव ।।"},
{"c": "5.121", "n": "7", "i": 25476, "v": "चतुष्पादस्त्वया धर्मश्चितो लोक्येन कर्मणा । अक्षयस्तव लोकोऽयं कीर्तिश्चैवाक्षया दिवि । पुनस्तवाद्य राजर्षे सुकृतेनेह कर्मणा ।।"},
{"c": "5.121", "n": "8", "i": 25477, "v": "आवृतं तमसा चेतः सर्वेषां स्वर्गवासिनाम् । येन त्वां नाभिजानन्ति ततोऽज्ञात्वासि पातितः ।।"},
{"c": "5.121", "n": "9", "i": 25478, "v": "प्रीत्यैव चासि दौहित्रैस्तारितस्त्वमिहागतः । स्थानं च प्रतिपन्नोऽसि कर्मणा स्वेन निर्जितम् । अचलं शाश्वतं पुण्यमुत्तमं ध्रुवमव्ययम् ।।"},
{"c": "5.121", "t": "ययातिरुवाच ।"},
{"c": "5.121", "n": "10", "i": 25479, "v": "भगवन्संशयो मेऽस्ति कश्चित्तं छेत्तुमर्हसि । न ह्यन्यमहमर्हामि प्रष्टुं लोकपितामह ।।"},
{"c": "5.121", "n": "11", "i": 25480, "v": "बहुवर्षसहस्रान्तं प्रजापालनवर्धितम् । अनेकक्रतुदानौघैरर्जितं मे महत्फलम् ।।"},
{"c": "5.121", "n": "12", "i": 25481, "v": "कथं तदल्पकालेन क्षीणं येनास्मि पातितः । भगवन्वेत्थ लोकांश्च शाश्वतान्मम निर्जितान् ।।"},
{"c": "5.121", "t": "पितामह उवाच ।"},
{"c": "5.121", "n": "13", "i": 25482, "v": "बहुवर्षसहस्रान्तं प्रजापालनवर्धितम् । अनेकक्रतुदानौघैर्यत्त्वयोपार्जितं फलम् ।।"},
{"c": "5.121", "n": "14", "i": 25483, "v": "तदनेनैव दोषेण क्षीणं येनासि पातितः । अभिमानेन राजेन्द्र धिक्कृतः स्वर्गवासिभिः ।।"},
{"c": "5.121", "n": "15", "i": 25484, "v": "नायं मानेन राजर्षे न बलेन न हिंसया । न शाठ्येन न मायाभिर्लोको भवति शाश्वतः ।।"},
{"c": "5.121", "n": "16", "i": 25485, "v": "नावमान्यास्त्वया राजन्नवरोत्कृष्टमध्यमाः । न हि मानप्रदग्धानां कश्चिदस्ति समः क्वचित् ।।"},
{"c": "5.121", "n": "17", "i": 25486, "v": "पतनारोहणमिदं कथयिष्यन्ति ये नराः । विषमाण्यपि ते प्राप्तास्तरिष्यन्ति न संशयः ।।"},
{"c": "5.121", "t": "नारद उवाच ।"},
{"c": "5.121", "n": "18", "i": 25487, "v": "एष दोषोऽभिमानेन पुरा प्राप्तो ययातिना । निर्बन्धतश्चातिमात्रं गालवेन महीपते ।।"},
{"c": "5.121", "n": "19", "i": 25488, "v": "श्रोतव्यं हितकामानां सुहृदां भूतिमिच्छताम् । न कर्तव्यो हि निर्बन्धो निर्बन्धो हि क्षयोदयः ।।"},
{"c": "5.121", "n": "20", "i": 25489, "v": "तस्मात्त्वमपि गान्धारे मानं क्रोधं च वर्जय । संधत्स्व पाण्डवैर्वीर संरम्भं त्यज पार्थिव ।।"},
{"c": "5.121", "n": "21", "i": 25490, "v": "ददाति यत्पार्थिव यत्करोति; यद्वा तपस्तप्यति यज्जुहोति । न तस्य नाशोऽस्ति न चापकर्षो; नान्यस्तदश्नाति स एव कर्ता ।।"},
{"c": "5.121", "n": "22", "i": 25491, "v": "इदं महाख्यानमनुत्तमं मतं; बहुश्रुतानां गतरोषरागिणाम् । समीक्ष्य लोके बहुधा प्रधाविता; त्रिवर्गदृष्टिः पृथिवीमुपाश्नुते ।।"},
{"c": "5.122", "t": "धृतराष्ट्र उवाच ।"},
{"c": "5.122", "n": "1", "i": 25492, "v": "भगवन्नेवमेवैतद्यथा वदसि नारद । इच्छामि चाहमप्येवं न त्वीशो भगवन्नहम् ।।"},
{"c": "5.122", "t": "वैशंपायन उवाच ।"},
{"c": "5.122", "n": "2", "i": 25493, "v": "एवमुक्त्वा ततः कृष्णमभ्यभाषत भारत । स्वर्ग्यं लोक्यं च मामात्थ धर्म्यं न्याय्यं च केशव ।।"},
{"c": "5.122", "n": "3", "i": 25494, "v": "न त्वहं स्ववशस्तात क्रियमाणं न मे प्रियम् । अङ्ग दुर्योधनं कृष्ण मन्दं शास्त्रातिगं मम ।।"},
{"c": "5.122", "n": "4", "i": 25495, "v": "अनुनेतुं महाबाहो यतस्व पुरुषोत्तम । सुहृत्कार्यं तु सुमहत्कृतं ते स्याज्जनार्दन ।।"},
{"c": "5.122", "n": "5", "i": 25496, "v": "ततोऽभ्यावृत्य वार्ष्णेयो दुर्योधनममर्षणम् । अब्रवीन्मधुरां वाचं सर्वधर्मार्थतत्त्ववित् ।।"},
{"c": "5.122", "n": "6", "i": 25497, "v": "दुर्योधन निबोधेदं मद्वाक्यं कुरुसत्तम । समर्थं ते विशेषेण सानुबन्धस्य भारत ।।"},
{"c": "5.122", "n": "7", "i": 25498, "v": "महाप्राज्ञ कुले जातः साध्वेतत्कर्तुमर्हसि । श्रुतवृत्तोपसंपन्नः सर्वैः समुदितो गुणैः ।।"},
{"c": "5.122", "n": "8", "i": 25499, "v": "दौष्कुलेया दुरात्मानो नृशंसा निरपत्रपाः । त एतदीदृशं कुर्युर्यथा त्वं तात मन्यसे ।।"},
{"c": "5.122", "n": "9", "i": 25500, "v": "धर्मार्थयुक्ता लोकेऽस्मिन्प्रवृत्तिर्लक्ष्यते सताम् । असतां विपरीता तु लक्ष्यते भरतर्षभ ।।"},
{"c": "5.122", "n": "10", "i": 25501, "v": "विपरीता त्वियं वृत्तिरसकृल्लक्ष्यते त्वयि । अधर्मश्चानुबन्धोऽत्र घोरः प्राणहरो महान् ।।"},
{"c": "5.122", "n": "11", "i": 25502, "v": "अनेकशस्त्वन्निमित्तमयशस्यं च भारत । तमनर्थं परिहरन्नात्मश्रेयः करिष्यसि ।।"},
{"c": "5.122", "n": "12", "i": 25503, "v": "भ्रातॄणामथ भृत्यानां मित्राणां च परंतप । अधर्म्यादयशस्याच्च कर्मणस्त्वं प्रमोक्ष्यसे ।।"},
{"c": "5.122", "n": "13", "i": 25504, "v": "प्राज्ञैः शूरैर्महोत्साहैरात्मवद्भिर्बहुश्रुतैः । संधत्स्व पुरुषव्याघ्र पाण्डवैर्भरतर्षभ ।।"},
{"c": "5.122", "n": "14", "i": 25505, "v": "तद्धितं च प्रियं चैव धृतराष्ट्रस्य धीमतः । पितामहस्य द्रोणस्य विदुरस्य महामतेः ।।"},
{"c": "5.122", "n": "15", "i": 25506, "v": "कृपस्य सोमदत्तस्य बाह्लीकस्य च धीमतः । अश्वत्थाम्नो विकर्णस्य संजयस्य विशां पते ।।"},
{"c": "5.122", "n": "16", "i": 25507, "v": "ज्ञातीनां चैव भूयिष्ठं मित्राणां च परंतप । शमे शर्म भवेत्तात सर्वस्य जगतस्तथा ।।"},
{"c": "5.122", "n": "17", "i": 25508, "v": "ह्रीमानसि कुले जातः श्रुतवाननृशंसवान् । तिष्ठ तात पितुः शास्त्रे मातुश्च भरतर्षभ ।।"},
{"c": "5.122", "n": "18", "i": 25509, "v": "एतच्छ्रेयो हि मन्यन्ते पिता यच्छास्ति भारत । उत्तमापद्गतः सर्वः पितुः स्मरति शासनम् ।।"},
{"c": "5.122", "n": "19", "i": 25510, "v": "रोचते ते पितुस्तात पाण्डवैः सह संगमः । सामात्यस्य कुरुश्रेष्ठ तत्तुभ्यं तात रोचताम् ।।"},
{"c": "5.122", "n": "20", "i": 25511, "v": "श्रुत्वा यः सुहृदां शास्त्रं मर्त्यो न प्रतिपद्यते । विपाकान्ते दहत्येनं किंपाकमिव भक्षितम् ।।"},
{"c": "5.122", "n": "21", "i": 25512, "v": "यस्तु निःश्रेयसं वाक्यं मोहान्न प्रतिपद्यते । स दीर्घसूत्रो हीनार्थः पश्चात्तापेन युज्यते ।।"},
{"c": "5.122", "n": "22", "i": 25513, "v": "यस्तु निःश्रेयसं श्रुत्वा प्राप्तमेवाभिपद्यते । आत्मनो मतमुत्सृज्य स लोके सुखमेधते ।।"},
{"c": "5.122", "n": "23", "i": 25514, "v": "योऽर्थकामस्य वचनं प्रातिकूल्यान्न मृष्यते । शृणोति प्रतिकूलानि द्विषतां वशमेति सः ।।"},
{"c": "5.122", "n": "24", "i": 25515, "v": "सतां मतमतिक्रम्य योऽसतां वर्तते मते । शोचन्ते व्यसने तस्य सुहृदो नचिरादिव ।।"},
{"c": "5.122", "n": "25", "i": 25516, "v": "मुख्यानमात्यानुत्सृज्य यो निहीनान्निषेवते । स घोरामापदं प्राप्य नोत्तारमधिगच्छति ।।"},
{"c": "5.122", "n": "26", "i": 25517, "v": "योऽसत्सेवी वृथाचारो न श्रोता सुहृदां सदा । परान्वृणीते स्वान्द्वेष्टि तं गौः शपति भारत ।।"},
{"c": "5.122", "n": "27", "i": 25518, "v": "स त्वं विरुध्य तैर्वीरैरन्येभ्यस्त्राणमिच्छसि । अशिष्टेभ्योऽसमर्थेभ्यो मूढेभ्यो भरतर्षभ ।।"},
{"c": "5.122", "n": "28", "i": 25519, "v": "को हि शक्रसमाञ्ज्ञातीनतिक्रम्य महारथान् । अन्येभ्यस्त्राणमाशंसेत्त्वदन्यो भुवि मानवः ।।"},
{"c": "5.122", "n": "29", "i": 25520, "v": "जन्मप्रभृति कौन्तेया नित्यं विनिकृतास्त्वया । न च ते जातु कुप्यन्ति धर्मात्मानो हि पाण्डवाः ।।"},
{"c": "5.122", "n": "30", "i": 25521, "v": "मिथ्याप्रचरितास्तात जन्मप्रभृति पाण्डवाः । त्वयि सम्यङ्महाबाहो प्रतिपन्ना यशस्विनः ।।"},
{"c": "5.122", "n": "31", "i": 25522, "v": "त्वयापि प्रतिपत्तव्यं तथैव भरतर्षभ । स्वेषु बन्धुषु मुख्येषु मा मन्युवशमन्वगाः ।।"},
{"c": "5.122", "n": "32", "i": 25523, "v": "त्रिवर्गयुक्ता प्राज्ञानामारम्भा भरतर्षभ । धर्मार्थावनुरुध्यन्ते त्रिवर्गासंभवे नराः ।।"},
{"c": "5.122", "n": "33", "i": 25524, "v": "पृथक्तु विनिविष्टानां धर्मं धीरोऽनुरुध्यते । मध्यमोऽर्थं कलिं बालः काममेवानुरुध्यते ।।"},
{"c": "5.122", "n": "34", "i": 25525, "v": "इन्द्रियैः प्रसृतो लोभाद्धर्मं विप्रजहाति यः । कामार्थावनुपायेन लिप्समानो विनश्यति ।।"},
{"c": "5.122", "n": "35", "i": 25526, "v": "कामार्थौ लिप्समानस्तु धर्ममेवादितश्चरेत् । न हि धर्मादपैत्यर्थः कामो वापि कदाचन ।।"},
{"c": "5.122", "n": "36", "i": 25527, "v": "उपायं धर्ममेवाहुस्त्रिवर्गस्य विशां पते । लिप्समानो हि तेनाशु कक्षेऽग्निरिव वर्धते ।।"},
{"c": "5.122", "n": "37", "i": 25528, "v": "स त्वं तातानुपायेन लिप्ससे भरतर्षभ । आधिराज्यं महद्दीप्तं प्रथितं सर्वराजसु ।।"},
{"c": "5.122", "n": "38", "i": 25529, "v": "आत्मानं तक्षति ह्येष वनं परशुना यथा । यः सम्यग्वर्तमानेषु मिथ्या राजन्प्रवर्तते ।।"},
{"c": "5.122", "n": "39", "i": 25530, "v": "न तस्य हि मतिं छिन्द्याद्यस्य नेच्छेत्पराभवम् । अविच्छिन्नस्य धीरस्य कल्याणे धीयते मतिः ।।"},
{"c": "5.122", "n": "40", "i": 25531, "v": "त्यक्तात्मानं न बाधेत त्रिषु लोकेषु भारत । अप्यन्यं प्राकृतं किंचित्किमु तान्पाण्डवर्षभान् ।।"},
{"c": "5.122", "n": "41", "i": 25532, "v": "अमर्षवशमापन्नो न किंचिद्बुध्यते नरः । छिद्यते ह्याततं सर्वं प्रमाणं पश्य भारत ।।"},
{"c": "5.122", "n": "42", "i": 25533, "v": "श्रेयस्ते दुर्जनात्तात पाण्डवैः सह संगमः । तैर्हि संप्रीयमाणस्त्वं सर्वान्कामानवाप्स्यसि ।।"},
{"c": "5.122", "n": "43", "i": 25534, "v": "पाण्डवैर्निर्जितां भूमिं भुञ्जानो राजसत्तम । पाण्डवान्पृष्ठतः कृत्वा त्राणमाशंससेऽन्यतः ।।"},
{"c": "5.122", "n": "44", "i": 25535, "v": "दुःशासने दुर्विषहे कर्णे चापि ससौबले । एतेष्वैश्वर्यमाधाय भूतिमिच्छसि भारत ।।"},
{"c": "5.122", "n": "45", "i": 25536, "v": "न चैते तव पर्याप्ता ज्ञाने धर्मार्थयोस्तथा । विक्रमे चाप्यपर्याप्ताः पाण्डवान्प्रति भारत ।।"},
{"c": "5.122", "n": "46", "i": 25537, "v": "न हीमे सर्वराजानः पर्याप्ताः सहितास्त्वया । क्रुद्धस्य भीमसेनस्य प्रेक्षितुं मुखमाहवे ।।"},
{"c": "5.122", "n": "47", "i": 25538, "v": "इदं संनिहितं तात समग्रं पार्थिवं बलम् । अयं भीष्मस्तथा द्रोणः कर्णश्चायं तथा कृपः ।।"},
{"c": "5.122", "n": "48", "i": 25539, "v": "भूरिश्रवाः सौमदत्तिरश्वत्थामा जयद्रथः । अशक्ताः सर्व एवैते प्रतियोद्धुं धनंजयम् ।।"},
{"c": "5.122", "n": "49", "i": 25540, "v": "अजेयो ह्यर्जुनः क्रुद्धः सर्वैरपि सुरासुरैः । मानुषैरपि गन्धर्वैर्मा युद्धे चेत आधिथाः ।।"},
{"c": "5.122", "n": "50", "i": 25541, "v": "दृश्यतां वा पुमान्कश्चित्समग्रे पार्थिवे बले । योऽर्जुनं समरे प्राप्य स्वस्तिमानाव्रजेद्गृहान् ।।"},
{"c": "5.122", "n": "51", "i": 25542, "v": "किं ते जनक्षयेणेह कृतेन भरतर्षभ । यस्मिञ्जिते जितं ते स्यात्पुमानेकः स दृश्यताम् ।।"},
{"c": "5.122", "n": "52", "i": 25543, "v": "यः स देवान्सगन्धर्वान्सयक्षासुरपन्नगान् । अजयत्खाण्डवप्रस्थे कस्तं युध्येत मानवः ।।"},
{"c": "5.122", "n": "53", "i": 25544, "v": "तथा विराटनगरे श्रूयते महदद्भुतम् । एकस्य च बहूनां च पर्याप्तं तन्निदर्शनम् ।।"},
{"c": "5.122", "n": "54", "i": 25545, "v": "तमजेयमनाधृष्यं विजेतुं जिष्णुमच्युतम् । आशंससीह समरे वीरमर्जुनमूर्जितम् ।।"},
{"c": "5.122", "n": "55", "i": 25546, "v": "मद्द्वितीयं पुनः पार्थं कः प्रार्थयितुमर्हति । युद्धे प्रतीपमायान्तमपि साक्षात्पुरंदरः ।।"},
{"c": "5.122", "n": "56", "i": 25547, "v": "बाहुभ्यामुद्धरेद्भूमिं दहेत्क्रुद्ध इमाः प्रजाः । पातयेत्त्रिदिवाद्देवान्योऽर्जुनं समरे जयेत् ।।"},
{"c": "5.122", "n": "57", "i": 25548, "v": "पश्य पुत्रांस्तथा भ्रातॄञ्ज्ञातीन्संबन्धिनस्तथा । त्वत्कृते न विनश्येयुरेते भरतसत्तम ।।"},
{"c": "5.122", "n": "58", "i": 25549, "v": "अस्तु शेषं कौरवाणां मा पराभूदिदं कुलम् । कुलघ्न इति नोच्येथा नष्टकीर्तिर्नराधिप ।।"},
{"c": "5.122", "n": "59", "i": 25550, "v": "त्वामेव स्थापयिष्यन्ति यौवराज्ये महारथाः । महाराज्ये च पितरं धृतराष्ट्रं जनेश्वरम् ।।"},
{"c": "5.122", "n": "60", "i": 25551, "v": "मा तात श्रियमायान्तीमवमंस्थाः समुद्यताम् । अर्धं प्रदाय पार्थेभ्यो महतीं श्रियमाप्स्यसि ।।"},
{"c": "5.122", "n": "61", "i": 25552, "v": "पाण्डवैः संशमं कृत्वा कृत्वा च सुहृदां वचः । संप्रीयमाणो मित्रैश्च चिरं भद्राण्यवाप्स्यसि ।।"},
{"c": "5.123", "t": "वैशंपायन उवाच ।"},
{"c": "5.123", "n": "1", "i": 25553, "v": "ततः शांतनवो भीष्मो दुर्योधनममर्षणम् । केशवस्य वचः श्रुत्वा प्रोवाच भरतर्षभ ।।"},
{"c": "5.123", "n": "2", "i": 25554, "v": "कृष्णेन वाक्यमुक्तोऽसि सुहृदां शममिच्छता । अनुपश्यस्व तत्तात मा मन्युवशमन्वगाः ।।"},
{"c": "5.123", "n": "3", "i": 25555, "v": "अकृत्वा वचनं तात केशवस्य महात्मनः । श्रेयो न जातु न सुखं न कल्याणमवाप्स्यसि ।।"},
{"c": "5.123", "n": "4", "i": 25556, "v": "धर्म्यमर्थं महाबाहुराह त्वां तात केशवः । तमर्थमभिपद्यस्व मा राजन्नीनशः प्रजाः ।।"},
{"c": "5.123", "n": "5", "i": 25557, "v": "इमां श्रियं प्रज्वलितां भारतीं सर्वराजसु । जीवतो धृतराष्ट्रस्य दौरात्म्याद्भ्रंशयिष्यसि ।।"},
{"c": "5.123", "n": "6", "i": 25558, "v": "आत्मानं च सहामात्यं सपुत्रपशुबान्धवम् । सहमित्रमसद्बुद्ध्या जीविताद्भ्रंशयिष्यसि ।।"},
{"c": "5.123", "n": "7", "i": 25559, "v": "अतिक्रामन्केशवस्य तथ्यं वचनमर्थवत् । पितुश्च भरतश्रेष्ठ विदुरस्य च धीमतः ।।"},
{"c": "5.123", "n": "8", "i": 25560, "v": "मा कुलघ्नोऽन्तपुरुषो दुर्मतिः कापथं गमः । पितरं मातरं चैव वृद्धौ शोकाय मा ददः ।।"},
{"c": "5.123", "n": "9", "i": 25561, "v": "अथ द्रोणोऽब्रवीत्तत्र दुर्योधनमिदं वचः । अमर्षवशमापन्नं निःश्वसन्तं पुनः पुनः ।।"},
{"c": "5.123", "n": "10", "i": 25562, "v": "धर्मार्थयुक्तं वचनमाह त्वां तात केशवः । तथा भीष्मः शांतनवस्तज्जुषस्व नराधिप ।।"},
{"c": "5.123", "n": "11", "i": 25563, "v": "प्राज्ञौ मेधाविनौ दान्तावर्थकामौ बहुश्रुतौ । आहतुस्त्वां हितं वाक्यं तदादत्स्व परंतप ।।"},
{"c": "5.123", "n": "12", "i": 25564, "v": "अनुतिष्ठ महाप्राज्ञ कृष्णभीष्मौ यदूचतुः । मा वचो लघुबुद्धीनां समास्थास्त्वं परंतप ।।"},
{"c": "5.123", "n": "13", "i": 25565, "v": "ये त्वां प्रोत्साहयन्त्येते नैते कृत्याय कर्हिचित् । वैरं परेषां ग्रीवायां प्रतिमोक्ष्यन्ति संयुगे ।।"},
{"c": "5.123", "n": "14", "i": 25566, "v": "मा कुरूञ्जीघनः सर्वान्पुत्रान्भ्रातॄंस्तथैव च । वासुदेवार्जुनौ यत्र विद्ध्यजेयं बलं हि तत् ।।"},
{"c": "5.123", "n": "15", "i": 25567, "v": "एतच्चैव मतं सत्यं सुहृदोः कृष्णभीष्मयोः । यदि नादास्यसे तात पश्चात्तप्स्यसि भारत ।।"},
{"c": "5.123", "n": "16", "i": 25568, "v": "यथोक्तं जामदग्न्येन भूयानेव ततोऽर्जुनः । कृष्णो हि देवकीपुत्रो देवैरपि दुरुत्सहः ।।"},
{"c": "5.123", "n": "17", "i": 25569, "v": "किं ते सुखप्रियेणेह प्रोक्तेन भरतर्षभ । एतत्ते सर्वमाख्यातं यथेच्छसि तथा कुरु । न हि त्वामुत्सहे वक्तुं भूयो भरतसत्तम ।।"},
{"c": "5.123", "n": "18", "i": 25570, "v": "तस्मिन्वाक्यान्तरे वाक्यं क्षत्तापि विदुरोऽब्रवीत् । दुर्योधनमभिप्रेक्ष्य धार्तराष्ट्रममर्षणम् ।।"},
{"c": "5.123", "n": "19", "i": 25571, "v": "दुर्योधन न शोचामि त्वामहं भरतर्षभ । इमौ तु वृद्धौ शोचामि गान्धारीं पितरं च ते ।।"},
{"c": "5.123", "n": "20", "i": 25572, "v": "यावनाथौ चरिष्येते त्वया नाथेन दुर्हृदा । हतमित्रौ हतामात्यौ लूनपक्षाविव द्विजौ ।।"},
{"c": "5.123", "n": "21", "i": 25573, "v": "भिक्षुकौ विचरिष्येते शोचन्तौ पृथिवीमिमाम् । कुलघ्नमीदृशं पापं जनयित्वा कुपूरुषम् ।।"},
{"c": "5.123", "n": "22", "i": 25574, "v": "अथ दुर्योधनं राजा धृतराष्ट्रोऽभ्यभाषत । आसीनं भ्रातृभिः सार्धं राजभिः परिवारितम् ।।"},
{"c": "5.123", "n": "23", "i": 25575, "v": "दुर्योधन निबोधेदं शौरिणोक्तं महात्मना । आदत्स्व शिवमत्यन्तं योगक्षेमवदव्ययम् ।।"},
{"c": "5.123", "n": "24", "i": 25576, "v": "अनेन हि सहायेन कृष्णेनाक्लिष्टकर्मणा । इष्टान्सर्वानभिप्रायान्प्राप्स्यामः सर्वराजसु ।।"},
{"c": "5.123", "n": "25", "i": 25577, "v": "सुसंहितः केशवेन गच्छ तात युधिष्ठिरम् । चर स्वस्त्ययनं कृत्स्नं भारतानामनामयम् ।।"},
{"c": "5.123", "n": "26", "i": 25578, "v": "वासुदेवेन तीर्थेन तात गच्छस्व संगमम् । कालप्राप्तमिदं मन्ये मा त्वं दुर्योधनातिगाः ।।"},
{"c": "5.123", "n": "27", "i": 25579, "v": "शमं चेद्याचमानं त्वं प्रत्याख्यास्यसि केशवम् । त्वदर्थमभिजल्पन्तं न तवास्त्यपराभवः ।।"},
{"c": "5.124", "t": "वैशंपायन उवाच ।"},
{"c": "5.124", "n": "1", "i": 25580, "v": "धृतराष्ट्रवचः श्रुत्वा भीष्मद्रोणौ समर्थ्य तौ । दुर्योधनमिदं वाक्यमूचतुः शासनातिगम् ।।"},
{"c": "5.124", "n": "2", "i": 25581, "v": "यावत्कृष्णावसंनद्धौ यावत्तिष्ठति गाण्डिवम् । यावद्धौम्यो न सेनाग्नौ जुहोतीह द्विषद्बलम् ।।"},
{"c": "5.124", "n": "3", "i": 25582, "v": "यावन्न प्रेक्षते क्रुद्धः सेनां तव युधिष्ठिरः । ह्रीनिषेधो महेष्वासस्तावच्छाम्यतु वैशसम् ।।"},
{"c": "5.124", "n": "4", "i": 25583, "v": "यावन्न दृश्यते पार्थः स्वेष्वनीकेष्ववस्थितः । भीमसेनो महेष्वासस्तावच्छाम्यतु वैशसम् ।।"},
{"c": "5.124", "n": "5", "i": 25584, "v": "यावन्न चरते मार्गान्पृतनामभिहर्षयन् । यावन्न शातयत्याजौ शिरांसि गजयोधिनाम् ।।"},
{"c": "5.124", "n": "6", "i": 25585, "v": "गदया वीरघातिन्या फलानीव वनस्पतेः । कालेन परिपक्वानि तावच्छाम्यतु वैशसम् ।।"},
{"c": "5.124", "n": "7", "i": 25586, "v": "नकुलः सहदेवश्च धृष्टद्युम्नश्च पार्षतः । विराटश्च शिखण्डी च शैशुपालिश्च दंशिताः ।।"},
{"c": "5.124", "n": "8", "i": 25587, "v": "यावन्न प्रविशन्त्येते नक्रा इव महार्णवम् । कृतास्त्राः क्षिप्रमस्यन्तस्तावच्छाम्यतु वैशसम् ।।"},
{"c": "5.124", "n": "9", "i": 25588, "v": "यावन्न सुकुमारेषु शरीरेषु महीक्षिताम् । गार्ध्रपत्राः पतन्त्युग्रास्तावच्छाम्यतु वैशसम् ।।"},
{"c": "5.124", "n": "10", "i": 25589, "v": "चन्दनागरुदिग्धेषु हारनिष्कधरेषु च । नोरःसु यावद्योधानां महेष्वासैर्महेषवः ।।"},
{"c": "5.124", "n": "11", "i": 25590, "v": "कृतास्त्रैः क्षिप्रमस्यद्भिर्दूरपातिभिरायसाः । अभिलक्ष्यैर्निपात्यन्ते तावच्छाम्यतु वैशसम् ।।"},
{"c": "5.124", "n": "12", "i": 25591, "v": "अभिवादयमानं त्वां शिरसा राजकुञ्जरः । पाणिभ्यां प्रतिगृह्णातु धर्मराजो युधिष्ठिरः ।।"},
{"c": "5.124", "n": "13", "i": 25592, "v": "ध्वजाङ्कुशपताकाङ्कं दक्षिणं ते सुदक्षिणः । स्कन्धे निक्षिपतां बाहुं शान्तये भरतर्षभ ।।"},
{"c": "5.124", "n": "14", "i": 25593, "v": "रत्नौषधिसमेतेन रत्नाङ्गुलितलेन च । उपविष्टस्य पृष्ठं ते पाणिना परिमार्जतु ।।"},
{"c": "5.124", "n": "15", "i": 25594, "v": "शालस्कन्धो महाबाहुस्त्वां स्वजानो वृकोदरः । साम्नाभिवदतां चापि शान्तये भरतर्षभ ।।"},
{"c": "5.124", "n": "16", "i": 25595, "v": "अर्जुनेन यमाभ्यां च त्रिभिस्तैरभिवादितः । मूर्ध्नि तान्समुपाघ्राय प्रेम्णाभिवद पार्थिव ।।"},
{"c": "5.124", "n": "17", "i": 25596, "v": "दृष्ट्वा त्वां पाण्डवैर्वीरैर्भ्रातृभिः सह संगतम् । यावदानन्दजाश्रूणि प्रमुञ्चन्तु नराधिपाः ।।"},
{"c": "5.124", "n": "18", "i": 25597, "v": "घुष्यतां राजधानीषु सर्वसंपन्महीक्षिताम् । पृथिवी भ्रातृभावेन भुज्यतां विज्वरो भव ।।"},
{"c": "5.125", "t": "वैशंपायन उवाच ।"},
{"c": "5.125", "n": "1", "i": 25598, "v": "श्रुत्वा दुर्योधनो वाक्यमप्रियं कुरुसंसदि । प्रत्युवाच महाबाहुं वासुदेवं यशस्विनम् ।।"},
{"c": "5.125", "n": "2", "i": 25599, "v": "प्रसमीक्ष्य भवानेतद्वक्तुमर्हति केशव । मामेव हि विशेषेण विभाष्य परिगर्हसे ।।"},
{"c": "5.125", "n": "3", "i": 25600, "v": "भक्तिवादेन पार्थानामकस्मान्मधुसूदन । भवान्गर्हयते नित्यं किं समीक्ष्य बलाबलम् ।।"},
{"c": "5.125", "n": "4", "i": 25601, "v": "भवान्क्षत्ता च राजा च आचार्यो वा पितामहः । मामेव परिगर्हन्ते नान्यं कंचन पार्थिवम् ।।"},
{"c": "5.125", "n": "5", "i": 25602, "v": "न चाहं लक्षये कंचिद्व्यभिचारमिहात्मनः । अथ सर्वे भवन्तो मां विद्विषन्ति सराजकाः ।।"},
{"c": "5.125", "n": "6", "i": 25603, "v": "न चाहं कंचिदत्यर्थमपराधमरिंदम । विचिन्तयन्प्रपश्यामि सुसूक्ष्ममपि केशव ।।"},
{"c": "5.125", "n": "7", "i": 25604, "v": "प्रियाभ्युपगते द्यूते पाण्डवा मधुसूदन । जिताः शकुनिना राज्यं तत्र किं मम दुष्कृतम् ।।"},
{"c": "5.125", "n": "8", "i": 25605, "v": "यत्पुनर्द्रविणं किंचित्तत्राजीयन्त पाण्डवाः । तेभ्य एवाभ्यनुज्ञातं तत्तदा मधुसूदन ।।"},
{"c": "5.125", "n": "9", "i": 25606, "v": "अपराधो न चास्माकं यत्ते ह्यक्षपराजिताः । अजेया जयतां श्रेष्ठ पार्थाः प्रव्राजिता वनम् ।।"},
{"c": "5.125", "n": "10", "i": 25607, "v": "केन चाप्यपवादेन विरुध्यन्तेऽरिभिः सह । अशक्ताः पाण्डवाः कृष्ण प्रहृष्टाः प्रत्यमित्रवत् ।।"},
{"c": "5.125", "n": "11", "i": 25608, "v": "किमस्माभिः कृतं तेषां कस्मिन्वा पुनरागसि । धार्तराष्ट्राञ्जिघांसन्ति पाण्डवाः सृञ्जयैः सह ।।"},
{"c": "5.125", "n": "12", "i": 25609, "v": "न चापि वयमुग्रेण कर्मणा वचनेन वा । वित्रस्ताः प्रणमामेह भयादपि शतक्रतोः ।।"},
{"c": "5.125", "n": "13", "i": 25610, "v": "न च तं कृष्ण पश्यामि क्षत्रधर्ममनुष्ठितम् । उत्सहेत युधा जेतुं यो नः शत्रुनिबर्हण ।।"},
{"c": "5.125", "n": "14", "i": 25611, "v": "न हि भीष्मकृपद्रोणाः सगणा मधुसूदन । देवैरपि युधा जेतुं शक्याः किमुत पाण्डवैः ।।"},
{"c": "5.125", "n": "15", "i": 25612, "v": "स्वधर्ममनुतिष्ठन्तो यदि माधव संयुगे । शस्त्रेण निधनं काले प्राप्स्यामः स्वर्गमेव तत् ।।"},
{"c": "5.125", "n": "16", "i": 25613, "v": "मुख्यश्चैवैष नो धर्मः क्षत्रियाणां जनार्दन । यच्छयीमहि संग्रामे शरतल्पगता वयम् ।।"},
{"c": "5.125", "n": "17", "i": 25614, "v": "ते वयं वीरशयनं प्राप्स्यामो यदि संयुगे । अप्रणम्यैव शत्रूणां न नस्तप्स्यति माधव ।।"},
{"c": "5.125", "n": "18", "i": 25615, "v": "कश्च जातु कुले जातः क्षत्रधर्मेण वर्तयन् । भयाद्वृत्तिं समीक्ष्यैवं प्रणमेदिह कस्यचित् ।।"},
{"c": "5.125", "n": "19", "i": 25616, "v": "उद्यच्छेदेव न नमेदुद्यमो ह्येव पौरुषम् । अप्यपर्वणि भज्येत न नमेदिह कस्यचित् ।।"},
{"c": "5.125", "n": "20", "i": 25617, "v": "इति मातङ्गवचनं परीप्सन्ति हितेप्सवः । धर्माय चैव प्रणमेद्ब्राह्मणेभ्यश्च मद्विधः ।।"},
{"c": "5.125", "n": "21", "i": 25618, "v": "अचिन्तयन्कंचिदन्यं यावज्जीवं तथाचरेत् । एष धर्मः क्षत्रियाणां मतमेतच्च मे सदा ।।"},
{"c": "5.125", "n": "22", "i": 25619, "v": "राज्यांशश्चाभ्यनुज्ञातो यो मे पित्रा पुराभवत् । न स लभ्यः पुनर्जातु मयि जीवति केशव ।।"},
{"c": "5.125", "n": "23", "i": 25620, "v": "यावच्च राजा ध्रियते धृतराष्ट्रो जनार्दन । न्यस्तशस्त्रा वयं ते वाप्युपजीवाम माधव ।।"},
{"c": "5.125", "n": "24", "i": 25621, "v": "यद्यदेयं पुरा दत्तं राज्यं परवतो मम । अज्ञानाद्वा भयाद्वापि मयि बाले जनार्दन ।।"},
{"c": "5.125", "n": "25", "i": 25622, "v": "न तदद्य पुनर्लभ्यं पाण्डवैर्वृष्णिनन्दन । ध्रियमाणे महाबाहो मयि संप्रति केशव ।।"},
{"c": "5.125", "n": "26", "i": 25623, "v": "यावद्धि सूच्यास्तीक्ष्णाया विध्येदग्रेण माधव । तावदप्यपरित्याज्यं भूमेर्नः पाण्डवान्प्रति ।।"},
{"c": "5.126", "t": "वैशंपायन उवाच ।"},
{"c": "5.126", "n": "1", "i": 25624, "v": "ततः प्रहस्य दाशार्हः क्रोधपर्याकुलेक्षणः । दुर्योधनमिदं वाक्यमब्रवीत्कुरुसंसदि ।।"},
{"c": "5.126", "n": "2", "i": 25625, "v": "लप्स्यसे वीरशयनं काममेतदवाप्स्यसि । स्थिरो भव सहामात्यो विमर्दो भविता महान् ।।"},
{"c": "5.126", "n": "3", "i": 25626, "v": "यच्चैवं मन्यसे मूढ न मे कश्चिद्व्यतिक्रमः । पाण्डवेष्विति तत्सर्वं निबोधत नराधिपाः ।।"},
{"c": "5.126", "n": "4", "i": 25627, "v": "श्रिया संतप्यमानेन पाण्डवानां महात्मनाम् । त्वया दुर्मन्त्रितं द्यूतं सौबलेन च भारत ।।"},
{"c": "5.126", "n": "5", "i": 25628, "v": "कथं च ज्ञातयस्तात श्रेयांसः साधुसंमताः । तथान्याय्यमुपस्थातुं जिह्मेनाजिह्मचारिणः ।।"},
{"c": "5.126", "n": "6", "i": 25629, "v": "अक्षद्यूतं महाप्राज्ञ सतामरतिनाशनम् । असतां तत्र जायन्ते भेदाश्च व्यसनानि च ।।"},
{"c": "5.126", "n": "7", "i": 25630, "v": "तदिदं व्यसनं घोरं त्वया द्यूतमुखं कृतम् । असमीक्ष्य सदाचारैः सार्धं पापानुबन्धनैः ।।"},
{"c": "5.126", "n": "8", "i": 25631, "v": "कश्चान्यो ज्ञातिभार्यां वै विप्रकर्तुं तथार्हति । आनीय च सभां वक्तुं यथोक्ता द्रौपदी त्वया ।।"},
{"c": "5.126", "n": "9", "i": 25632, "v": "कुलीना शीलसंपन्ना प्राणेभ्योऽपि गरीयसी । महिषी पाण्डुपुत्राणां तथा विनिकृता त्वया ।।"},
{"c": "5.126", "n": "10", "i": 25633, "v": "जानन्ति कुरवः सर्वे यथोक्ताः कुरुसंसदि । दुःशासनेन कौन्तेयाः प्रव्रजन्तः परंतपाः ।।"},
{"c": "5.126", "n": "11", "i": 25634, "v": "सम्यग्वृत्तेष्वलुब्धेषु सततं धर्मचारिषु । स्वेषु बन्धुषु कः साधुश्चरेदेवमसांप्रतम् ।।"},
{"c": "5.126", "n": "12", "i": 25635, "v": "नृशंसानामनार्याणां परुषाणां च भाषणम् । कर्णदुःशासनाभ्यां च त्वया च बहुशः कृतम् ।।"},
{"c": "5.126", "n": "13", "i": 25636, "v": "सह मात्रा प्रदग्धुं तान्बालकान्वारणावते । आस्थितः परमं यत्नं न समृद्धं च तत्तव ।।"},
{"c": "5.126", "n": "14", "i": 25637, "v": "ऊषुश्च सुचिरं कालं प्रच्छन्नाः पाण्डवास्तदा । मात्रा सहैकचक्रायां ब्राह्मणस्य निवेशने ।।"},
{"c": "5.126", "n": "15", "i": 25638, "v": "विषेण सर्पबन्धैश्च यतिताः पाण्डवास्त्वया । सर्वोपायैर्विनाशाय न समृद्धं च तत्तव ।।"},
{"c": "5.126", "n": "16", "i": 25639, "v": "एवंबुद्धिः पाण्डवेषु मिथ्यावृत्तिः सदा भवान् । कथं ते नापराधोऽस्ति पाण्डवेषु महात्मसु ।।"},
{"c": "5.126", "n": "17", "i": 25640, "v": "कृत्वा बहून्यकार्याणि पाण्डवेषु नृशंसवत् । मिथ्यावृत्तिरनार्यः सन्नद्य विप्रतिपद्यसे ।।"},
{"c": "5.126", "n": "18", "i": 25641, "v": "मातापितृभ्यां भीष्मेण द्रोणेन विदुरेण च । शाम्येति मुहुरुक्तोऽसि न च शाम्यसि पार्थिव ।।"},
{"c": "5.126", "n": "19", "i": 25642, "v": "शमे हि सुमहानर्थस्तव पार्थस्य चोभयोः । न च रोचयसे राजन्किमन्यद्बुद्धिलाघवात् ।।"},
{"c": "5.126", "n": "20", "i": 25643, "v": "न शर्म प्राप्स्यसे राजन्नुत्क्रम्य सुहृदां वचः । अधर्म्यमयशस्यं च क्रियते पार्थिव त्वया ।।"},
{"c": "5.126", "n": "21", "i": 25644, "v": "एवं ब्रुवति दाशार्हे दुर्योधनममर्षणम् । दुःशासन इदं वाक्यमब्रवीत्कुरुसंसदि ।।"},
{"c": "5.126", "n": "22", "i": 25645, "v": "न चेत्संधास्यसे राजन्स्वेन कामेन पाण्डवैः । बद्ध्वा किल त्वां दास्यन्ति कुन्तीपुत्राय कौरवाः ।।"},
{"c": "5.126", "n": "23", "i": 25646, "v": "वैकर्तनं त्वां च मां च त्रीनेतान्मनुजर्षभ । पाण्डवेभ्यः प्रदास्यन्ति भीष्मो द्रोणः पिता च ते ।।"},
{"c": "5.126", "n": "24", "i": 25647, "v": "भ्रातुरेतद्वचः श्रुत्वा धार्तराष्ट्रः सुयोधनः । क्रुद्धः प्रातिष्ठतोत्थाय महानाग इव श्वसन् ।।"},
{"c": "5.126", "n": "25", "i": 25648, "v": "विदुरं धृतराष्ट्रं च महाराजं च बाह्लिकम् । कृपं च सोमदत्तं च भीष्मं द्रोणं जनार्दनम् ।।"},
{"c": "5.126", "n": "26", "i": 25649, "v": "सर्वानेताननादृत्य दुर्मतिर्निरपत्रपः । अशिष्टवदमर्यादो मानी मान्यावमानिता ।।"},
{"c": "5.126", "n": "27", "i": 25650, "v": "तं प्रस्थितमभिप्रेक्ष्य भ्रातरो मनुजर्षभम् । अनुजग्मुः सहामात्या राजानश्चापि सर्वशः ।।"},
{"c": "5.126", "n": "28", "i": 25651, "v": "सभायामुत्थितं क्रुद्धं प्रस्थितं भ्रातृभिः सह । दुर्योधनमभिप्रेक्ष्य भीष्मः शांतनवोऽब्रवीत् ।।"},
{"c": "5.126", "n": "29", "i": 25652, "v": "धर्मार्थावभिसंत्यज्य संरम्भं योऽनुमन्यते । हसन्ति व्यसने तस्य दुर्हृदो नचिरादिव ।।"},
{"c": "5.126", "n": "30", "i": 25653, "v": "दुरात्मा राजपुत्रोऽयं धार्तराष्ट्रोऽनुपायवित् । मिथ्याभिमानी राज्यस्य क्रोधलोभवशानुगः ।।"},
{"c": "5.126", "n": "31", "i": 25654, "v": "कालपक्वमिदं मन्ये सर्वक्षत्रं जनार्दन । सर्वे ह्यनुसृता मोहात्पार्थिवाः सह मन्त्रिभिः ।।"},
{"c": "5.126", "n": "32", "i": 25655, "v": "भीष्मस्याथ वचः श्रुत्वा दाशार्हः पुष्करेक्षणः । भीष्मद्रोणमुखान्सर्वानभ्यभाषत वीर्यवान् ।।"},
{"c": "5.126", "n": "33", "i": 25656, "v": "सर्वेषां कुरुवृद्धानां महानयमतिक्रमः । प्रसह्य मन्दमैश्वर्ये न नियच्छत यन्नृपम् ।।"},
{"c": "5.126", "n": "34", "i": 25657, "v": "तत्र कार्यमहं मन्ये प्राप्तकालमरिंदमाः । क्रियमाणे भवेच्छ्रेयस्तत्सर्वं शृणुतानघाः ।।"},
{"c": "5.126", "n": "35", "i": 25658, "v": "प्रत्यक्षमेतद्भवतां यद्वक्ष्यामि हितं वचः । भवतामानुकूल्येन यदि रोचेत भारताः ।।"},
{"c": "5.126", "n": "36", "i": 25659, "v": "भोजराजस्य वृद्धस्य दुराचारो ह्यनात्मवान् । जीवतः पितुरैश्वर्यं हृत्वा मन्युवशं गतः ।।"},
{"c": "5.126", "n": "37", "i": 25660, "v": "उग्रसेनसुतः कंसः परित्यक्तः स बान्धवैः । ज्ञातीनां हितकामेन मया शस्तो महामृधे ।।"},
{"c": "5.126", "n": "38", "i": 25661, "v": "आहुकः पुनरस्माभिर्ज्ञातिभिश्चापि सत्कृतः । उग्रसेनः कृतो राजा भोजराजन्यवर्धनः ।।"},
{"c": "5.126", "n": "39", "i": 25662, "v": "कंसमेकं परित्यज्य कुलार्थे सर्वयादवाः । संभूय सुखमेधन्ते भारतान्धकवृष्णयः ।।"},
{"c": "5.126", "n": "40", "i": 25663, "v": "अपि चाप्यवदद्राजन्परमेष्ठी प्रजापतिः । व्यूढे देवासुरे युद्धेऽभ्युद्यतेष्वायुधेषु च ।।"},
{"c": "5.126", "n": "41", "i": 25664, "v": "द्वैधीभूतेषु लोकेषु विनश्यत्सु च भारत । अब्रवीत्सृष्टिमान्देवो भगवाँल्लोकभावनः ।।"},
{"c": "5.126", "n": "42", "i": 25665, "v": "पराभविष्यन्त्यसुरा दैतेया दानवैः सह । आदित्या वसवो रुद्रा भविष्यन्ति दिवौकसः ।।"},
{"c": "5.126", "n": "43", "i": 25666, "v": "देवासुरमनुष्याश्च गन्धर्वोरगराक्षसाः । अस्मिन्युद्धे सुसंयत्ता हनिष्यन्ति परस्परम् ।।"},
{"c": "5.126", "n": "44", "i": 25667, "v": "इति मत्वाब्रवीद्धर्मं परमेष्ठी प्रजापतिः । वरुणाय प्रयच्छैतान्बद्ध्वा दैतेयदानवान् ।।"},
{"c": "5.126", "n": "45", "i": 25668, "v": "एवमुक्तस्ततो धर्मो नियोगात्परमेष्ठिनः । वरुणाय ददौ सर्वान्बद्ध्वा दैतेयदानवान् ।।"},
{"c": "5.126", "n": "46", "i": 25669, "v": "तान्बद्ध्वा धर्मपाशैश्च स्वैश्च पाशैर्जलेश्वरः । वरुणः सागरे यत्तो नित्यं रक्षति दानवान् ।।"},
{"c": "5.126", "n": "47", "i": 25670, "v": "तथा दुर्योधनं कर्णं शकुनिं चापि सौबलम् । बद्ध्वा दुःशासनं चापि पाण्डवेभ्यः प्रयच्छत ।।"},
{"c": "5.126", "n": "48", "i": 25671, "v": "त्यजेत्कुलार्थे पुरुषं ग्रामस्यार्थे कुलं त्यजेत् । ग्रामं जनपदस्यार्थे आत्मार्थे पृथिवीं त्यजेत् ।।"},
{"c": "5.126", "n": "49", "i": 25672, "v": "राजन्दुर्योधनं बद्ध्वा ततः संशाम्य पाण्डवैः । त्वत्कृते न विनश्येयुः क्षत्रियाः क्षत्रियर्षभ ।।"},
{"c": "5.127", "t": "वैशंपायन उवाच ।"},
{"c": "5.127", "n": "1", "i": 25673, "v": "कृष्णस्य वचनं श्रुत्वा धृतराष्ट्रो जनेश्वरः । विदुरं सर्वधर्मज्ञं त्वरमाणोऽभ्यभाषत ।।"},
{"c": "5.127", "n": "2", "i": 25674, "v": "गच्छ तात महाप्राज्ञां गान्धारीं दीर्घदर्शिनीम् । आनयेह तया सार्धमनुनेष्यामि दुर्मतिम् ।।"},
{"c": "5.127", "n": "3", "i": 25675, "v": "यदि सापि दुरात्मानं शमयेद्दुष्टचेतसम् । अपि कृष्णस्य सुहृदस्तिष्ठेम वचने वयम् ।।"},
{"c": "5.127", "n": "4", "i": 25676, "v": "अपि लोभाभिभूतस्य पन्थानमनुदर्शयेत् । दुर्बुद्धेर्दुःसहायस्य समर्थं ब्रुवती वचः ।।"},
{"c": "5.127", "n": "5", "i": 25677, "v": "अपि नो व्यसनं घोरं दुर्योधनकृतं महत् । शमयेच्चिररात्राय योगक्षेमवदव्ययम् ।।"},
{"c": "5.127", "n": "6", "i": 25678, "v": "राज्ञस्तु वचनं श्रुत्वा विदुरो दीर्घदर्शिनीम् । आनयामास गान्धारीं धृतराष्ट्रस्य शासनात् ।।"},
{"c": "5.127", "t": "धृतराष्ट्र उवाच ।"},
{"c": "5.127", "n": "7", "i": 25679, "v": "एष गान्धारि पुत्रस्ते दुरात्मा शासनातिगः । ऐश्वर्यलोभादैश्वर्यं जीवितं च प्रहास्यति ।।"},
{"c": "5.127", "n": "8", "i": 25680, "v": "अशिष्टवदमर्यादः पापैः सह दुरात्मभिः । सभाया निर्गतो मूढो व्यतिक्रम्य सुहृद्वचः ।।"},
{"c": "5.127", "t": "वैशंपायन उवाच ।"},
{"c": "5.127", "n": "9", "i": 25681, "v": "सा भर्तुर्वचनं श्रुत्वा राजपुत्री यशस्विनी । अन्विच्छन्ती महच्छ्रेयो गान्धारी वाक्यमब्रवीत् ।।"},
{"c": "5.127", "n": "10", "i": 25682, "v": "आनयेह सुतं क्षिप्रं राज्यकामुकमातुरम् । न हि राज्यमशिष्टेन शक्यं धर्मार्थलोपिना ।।"},
{"c": "5.127", "n": "11", "i": 25683, "v": "त्वं ह्येवात्र भृशं गर्ह्यो धृतराष्ट्र सुतप्रियः । यो जानन्पापतामस्य तत्प्रज्ञामनुवर्तसे ।।"},
{"c": "5.127", "n": "12", "i": 25684, "v": "स एष काममन्युभ्यां प्रलब्धो मोहमास्थितः । अशक्योऽद्य त्वया राजन्विनिवर्तयितुं बलात् ।।"},
{"c": "5.127", "n": "13", "i": 25685, "v": "राज्यप्रदाने मूढस्य बालिशस्य दुरात्मनः । दुःसहायस्य लुब्धस्य धृतराष्ट्रोऽश्नुते फलम् ।।"},
{"c": "5.127", "n": "14", "i": 25686, "v": "कथं हि स्वजने भेदमुपेक्षेत महामतिः । भिन्नं हि स्वजनेन त्वां प्रसहिष्यन्ति शत्रवः ।।"},
{"c": "5.127", "n": "15", "i": 25687, "v": "या हि शक्या महाराज साम्ना दानेन वा पुनः । निस्तर्तुमापदः स्वेषु दण्डं कस्तत्र पातयेत् ।।"},
{"c": "5.127", "n": "16", "i": 25688, "v": "शासनाद्धृतराष्ट्रस्य दुर्योधनममर्षणम् । मातुश्च वचनात्क्षत्ता सभां प्रावेशयत्पुनः ।।"},
{"c": "5.127", "n": "17", "i": 25689, "v": "स मातुर्वचनाकाङ्क्षी प्रविवेश सभां पुनः । अभिताम्रेक्षणः क्रोधान्निःश्वसन्निव पन्नगः ।।"},
{"c": "5.127", "n": "18", "i": 25690, "v": "तं प्रविष्टमभिप्रेक्ष्य पुत्रमुत्पथमास्थितम् । विगर्हमाणा गान्धारी समर्थं वाक्यमब्रवीत् ।।"},
{"c": "5.127", "n": "19", "i": 25691, "v": "दुर्योधन निबोधेदं वचनं मम पुत्रक । हितं ते सानुबन्धस्य तथायत्यां सुखोदयम् ।।"},
{"c": "5.127", "n": "20", "i": 25692, "v": "भीष्मस्य तु पितुश्चैव मम चापचितिः कृता । भवेद्द्रोणमुखानां च सुहृदां शाम्यता त्वया ।।"},
{"c": "5.127", "n": "21", "i": 25693, "v": "न हि राज्यं महाप्राज्ञ स्वेन कामेन शक्यते । अवाप्तुं रक्षितुं वापि भोक्तुं वा भरतर्षभ ।।"},
{"c": "5.127", "n": "22", "i": 25694, "v": "न ह्यवश्येन्द्रियो राज्यमश्नीयाद्दीर्घमन्तरम् । विजितात्मा तु मेधावी स राज्यमभिपालयेत् ।।"},
{"c": "5.127", "n": "23", "i": 25695, "v": "कामक्रोधौ हि पुरुषमर्थेभ्यो व्यपकर्षतः । तौ तु शत्रू विनिर्जित्य राजा विजयते महीम् ।।"},
{"c": "5.127", "n": "24", "i": 25696, "v": "लोकेश्वरप्रभुत्वं हि महदेतद्दुरात्मभिः । राज्यं नामेप्सितं स्थानं न शक्यमभिरक्षितुम् ।।"},
{"c": "5.127", "n": "25", "i": 25697, "v": "इन्द्रियाणि महत्प्रेप्सुर्नियच्छेदर्थधर्मयोः । इन्द्रियैर्नियतैर्बुद्धिर्वर्धतेऽग्निरिवेन्धनैः ।।"},
{"c": "5.127", "n": "26", "i": 25698, "v": "अविधेयानि हीमानि व्यापादयितुमप्यलम् । अविधेया इवादान्ता हयाः पथि कुसारथिम् ।।"},
{"c": "5.127", "n": "27", "i": 25699, "v": "अविजित्य य आत्मानममात्यान्विजिगीषते । अजितात्माजितामात्यः सोऽवशः परिहीयते ।।"},
{"c": "5.127", "n": "28", "i": 25700, "v": "आत्मानमेव प्रथमं देशरूपेण यो जयेत् । ततोऽमात्यानमित्रांश्च न मोघं विजिगीषते ।।"},
{"c": "5.127", "n": "29", "i": 25701, "v": "वश्येन्द्रियं जितामात्यं धृतदण्डं विकारिषु । परीक्ष्यकारिणं धीरमत्यन्तं श्रीर्निषेवते ।।"},
{"c": "5.127", "n": "30", "i": 25702, "v": "क्षुद्राक्षेणेव जालेन झषावपिहितावुभौ । कामक्रोधौ शरीरस्थौ प्रज्ञानं तौ विलुम्पतः ।।"},
{"c": "5.127", "n": "31", "i": 25703, "v": "याभ्यां हि देवाः स्वर्यातुः स्वर्गस्यापिदधुर्मुखम् । बिभ्यतोऽनुपरागस्य कामक्रोधौ स्म वर्धितौ ।।"},
{"c": "5.127", "n": "32", "i": 25704, "v": "कामं क्रोधं च लोभं च दम्भं दर्पं च भूमिपः । सम्यग्विजेतुं यो वेद स महीमभिजायते ।।"},
{"c": "5.127", "n": "33", "i": 25705, "v": "सततं निग्रहे युक्त इन्द्रियाणां भवेन्नृपः । ईप्सन्नर्थं च धर्मं च द्विषतां च पराभवम् ।।"},
{"c": "5.127", "n": "34", "i": 25706, "v": "कामाभिभूतः क्रोधाद्वा यो मिथ्या प्रतिपद्यते । स्वेषु चान्येषु वा तस्य न सहाया भवन्त्युत ।।"},
{"c": "5.127", "n": "35", "i": 25707, "v": "एकीभूतैर्महाप्राज्ञैः शूरैररिनिबर्हणैः । पाण्डवैः पृथिवीं तात भोक्ष्यसे सहितः सुखी ।।"},
{"c": "5.127", "n": "36", "i": 25708, "v": "यथा भीष्मः शांतनवो द्रोणश्चापि महारथः । आहतुस्तात तत्सत्यमजेयौ कृष्णपाण्डवौ ।।"},
{"c": "5.127", "n": "37", "i": 25709, "v": "प्रपद्यस्व महाबाहुं कृष्णमक्लिष्टकारिणम् । प्रसन्नो हि सुखाय स्यादुभयोरेव केशवः ।।"},
{"c": "5.127", "n": "38", "i": 25710, "v": "सुहृदामर्थकामानां यो न तिष्ठति शासने । प्राज्ञानां कृतविद्यानां स नरः शत्रुनन्दनः ।।"},
{"c": "5.127", "n": "39", "i": 25711, "v": "न युद्धे तात कल्याणं न धर्मार्थौ कुतः सुखम् । न चापि विजयो नित्यं मा युद्धे चेत आधिथाः ।।"},
{"c": "5.127", "n": "40", "i": 25712, "v": "भीष्मेण हि महाप्राज्ञ पित्रा ते बाह्लिकेन च । दत्तोंऽशः पाण्डुपुत्राणां भेदाद्भीतैररिंदम ।।"},
{"c": "5.127", "n": "41", "i": 25713, "v": "तस्य चैतत्प्रदानस्य फलमद्यानुपश्यसि । यद्भुङ्क्षे पृथिवीं सर्वां शूरैर्निहतकण्टकाम् ।।"},
{"c": "5.127", "n": "42", "i": 25714, "v": "प्रयच्छ पाण्डुपुत्राणां यथोचितमरिंदम । यदीच्छसि सहामात्यो भोक्तुमर्धं महीक्षिताम् ।।"},
{"c": "5.127", "n": "43", "i": 25715, "v": "अलमर्धं पृथिव्यास्ते सहामात्यस्य जीवनम् । सुहृदां वचने तिष्ठन्यशः प्राप्स्यसि भारत ।।"},
{"c": "5.127", "n": "44", "i": 25716, "v": "श्रीमद्भिरात्मवद्भिर्हि बुद्धिमद्भिर्जितेन्द्रियैः । पाण्डवैर्विग्रहस्तात भ्रंशयेन्महतः सुखात् ।।"},
{"c": "5.127", "n": "45", "i": 25717, "v": "निगृह्य सुहृदां मन्युं शाधि राज्यं यथोचितम् । स्वमंशं पाण्डुपुत्रेभ्यः प्रदाय भरतर्षभ ।।"},
{"c": "5.127", "n": "46", "i": 25718, "v": "अलमह्ना निकारोऽयं त्रयोदश समाः कृतः । शमयैनं महाप्राज्ञ कामक्रोधसमेधितम् ।।"},
{"c": "5.127", "n": "47", "i": 25719, "v": "न चैष शक्तः पार्थानां यस्त्वदर्थमभीप्सति । सूतपुत्रो दृढक्रोधो भ्राता दुःशासनश्च ते ।।"},
{"c": "5.127", "n": "48", "i": 25720, "v": "भीष्मे द्रोणे कृपे कर्णे भीमसेने धनंजये । धृष्टद्युम्ने च संक्रुद्धे न स्युः सर्वाः प्रजा ध्रुवम् ।।"},
{"c": "5.127", "n": "49", "i": 25721, "v": "अमर्षवशमापन्नो मा कुरूंस्तात जीघनः । सर्वा हि पृथिवी स्पृष्टा त्वत्पाण्डवकृते वधम् ।।"},
{"c": "5.127", "n": "50", "i": 25722, "v": "यच्च त्वं मन्यसे मूढ भीष्मद्रोणकृपादयः । योत्स्यन्ते सर्वशक्त्येति नैतदद्योपपद्यते ।।"},
{"c": "5.127", "n": "51", "i": 25723, "v": "समं हि राज्यं प्रीतिश्च स्थानं च विजितात्मनाम् । पाण्डवेष्वथ युष्मासु धर्मस्त्वभ्यधिकस्ततः ।।"},
{"c": "5.127", "n": "52", "i": 25724, "v": "राजपिण्डभयादेते यदि हास्यन्ति जीवितम् । न हि शक्ष्यन्ति राजानं युधिष्ठिरमुदीक्षितुम् ।।"},
{"c": "5.127", "n": "53", "i": 25725, "v": "न लोभादर्थसंपत्तिर्नराणामिह दृश्यते । तदलं तात लोभेन प्रशाम्य भरतर्षभ ।।"},
{"c": "5.128", "t": "वैशंपायन उवाच ।"},
{"c": "5.128", "n": "1", "i": 25726, "v": "तत्तु वाक्यमनादृत्य सोऽर्थवन्मातृभाषितम् । पुनः प्रतस्थे संरम्भात्सकाशमकृतात्मनाम् ।।"},
{"c": "5.128", "n": "2", "i": 25727, "v": "ततः सभाया निर्गम्य मन्त्रयामास कौरवः । सौबलेन मताक्षेण राज्ञा शकुनिना सह ।।"},
{"c": "5.128", "n": "3", "i": 25728, "v": "दुर्योधनस्य कर्णस्य शकुनेः सौबलस्य च । दुःशासनचतुर्थानामिदमासीद्विचेष्टितम् ।।"},
{"c": "5.128", "n": "4", "i": 25729, "v": "पुरायमस्मान्गृह्णाति क्षिप्रकारी जनार्दनः । सहितो धृतराष्ट्रेण राज्ञा शांतनवेन च ।।"},
{"c": "5.128", "n": "5", "i": 25730, "v": "वयमेव हृषीकेशं निगृह्णीम बलादिव । प्रसह्य पुरुषव्याघ्रमिन्द्रो वैरोचनिं यथा ।।"},
{"c": "5.128", "n": "6", "i": 25731, "v": "श्रुत्वा गृहीतं वार्ष्णेयं पाण्डवा हतचेतसः । निरुत्साहा भविष्यन्ति भग्नदंष्ट्रा इवोरगाः ।।"},
{"c": "5.128", "n": "7", "i": 25732, "v": "अयं ह्येषां महाबाहुः सर्वेषां शर्म वर्म च । अस्मिन्गृहीते वरदे ऋषभे सर्वसात्वताम् । निरुद्यमा भविष्यन्ति पाण्डवाः सोमकैः सह ।।"},
{"c": "5.128", "n": "8", "i": 25733, "v": "तस्माद्वयमिहैवैनं केशवं क्षिप्रकारिणम् । क्रोशतो धृतराष्ट्रस्य बद्ध्वा योत्स्यामहे रिपून् ।।"},
{"c": "5.128", "n": "9", "i": 25734, "v": "तेषां पापमभिप्रायं पापानां दुष्टचेतसाम् । इङ्गितज्ञः कविः क्षिप्रमन्वबुध्यत सात्यकिः ।।"},
{"c": "5.128", "n": "10", "i": 25735, "v": "तदर्थमभिनिष्क्रम्य हार्दिक्येन सहास्थितः । अब्रवीत्कृतवर्माणं क्षिप्रं योजय वाहिनीम् ।।"},
{"c": "5.128", "n": "11", "i": 25736, "v": "व्यूढानीकः सभाद्वारमुपतिष्ठस्व दंशितः । यावदाख्याम्यहं चैतत्कृष्णायाक्लिष्टकर्मणे ।।"},
{"c": "5.128", "n": "12", "i": 25737, "v": "स प्रविश्य सभां वीरः सिंहो गिरिगुहामिव । आचष्ट तमभिप्रायं केशवाय महात्मने ।।"},
{"c": "5.128", "n": "13", "i": 25738, "v": "धृतराष्ट्रं ततश्चैव विदुरं चान्वभाषत । तेषामेतमभिप्रायमाचचक्षे स्मयन्निव ।।"},
{"c": "5.128", "n": "14", "i": 25739, "v": "धर्मादपेतमर्थाच्च कर्म साधुविगर्हितम् । मन्दाः कर्तुमिहेच्छन्ति न चावाप्यं कथंचन ।।"},
{"c": "5.128", "n": "15", "i": 25740, "v": "पुरा विकुर्वते मूढाः पापात्मानः समागताः । धर्षिताः काममन्युभ्यां क्रोधलोभवशानुगाः ।।"},
{"c": "5.128", "n": "16", "i": 25741, "v": "इमं हि पुण्डरीकाक्षं जिघृक्षन्त्यल्पचेतसः । पटेनाग्निं प्रज्वलितं यथा बाला यथा जडाः ।।"},
{"c": "5.128", "n": "17", "i": 25742, "v": "सात्यकेस्तद्वचः श्रुत्वा विदुरो दीर्घदर्शिवान् । धृतराष्ट्रं महाबाहुमब्रवीत्कुरुसंसदि ।।"},
{"c": "5.128", "n": "18", "i": 25743, "v": "राजन्परीतकालास्ते पुत्राः सर्वे परंतप । अयशस्यमशक्यं च कर्म कर्तुं समुद्यताः ।।"},
{"c": "5.128", "n": "19", "i": 25744, "v": "इमं हि पुण्डरीकाक्षमभिभूय प्रसह्य च । निग्रहीतुं किलेच्छन्ति सहिता वासवानुजम् ।।"},
{"c": "5.128", "n": "20", "i": 25745, "v": "इमं पुरुषशार्दूलमप्रधृष्यं दुरासदम् । आसाद्य न भविष्यन्ति पतंगा इव पावकम् ।।"},
{"c": "5.128", "n": "21", "i": 25746, "v": "अयमिच्छन्हि तान्सर्वान्यतमानाञ्जनार्दनः । सिंहो मृगानिव क्रुद्धो गमयेद्यमसादनम् ।।"},
{"c": "5.128", "n": "22", "i": 25747, "v": "न त्वयं निन्दितं कर्म कुर्यात्कृष्णः कथंचन । न च धर्मादपक्रामेदच्युतः पुरुषोत्तमः ।।"},
{"c": "5.128", "n": "23", "i": 25748, "v": "विदुरेणैवमुक्ते तु केशवो वाक्यमब्रवीत् । धृतराष्ट्रमभिप्रेक्ष्य सुहृदां शृण्वतां मिथः ।।"},
{"c": "5.128", "n": "24", "i": 25749, "v": "राजन्नेते यदि क्रुद्धा मां निगृह्णीयुरोजसा । एते वा मामहं वैनाननुजानीहि पार्थिव ।।"},
{"c": "5.128", "n": "25", "i": 25750, "v": "एतान्हि सर्वान्संरब्धान्नियन्तुमहमुत्सहे । न त्वहं निन्दितं कर्म कुर्यां पापं कथंचन ।।"},
{"c": "5.128", "n": "26", "i": 25751, "v": "पाण्डवार्थे हि लुभ्यन्तः स्वार्थाद्धास्यन्ति ते सुताः । एते चेदेवमिच्छन्ति कृतकार्यो युधिष्ठिरः ।।"},
{"c": "5.128", "n": "27", "i": 25752, "v": "अद्यैव ह्यहमेतांश्च ये चैताननु भारत । निगृह्य राजन्पार्थेभ्यो दद्यां किं दुष्कृतं भवेत् ।।"},
{"c": "5.128", "n": "28", "i": 25753, "v": "इदं तु न प्रवर्तेयं निन्दितं कर्म भारत । संनिधौ ते महाराज क्रोधजं पापबुद्धिजम् ।।"},
{"c": "5.128", "n": "29", "i": 25754, "v": "एष दुर्योधनो राजन्यथेच्छति तथास्तु तत् । अहं तु सर्वान्समयाननुजानामि भारत ।।"},
{"c": "5.128", "n": "30", "i": 25755, "v": "एतच्छ्रुत्वा तु विदुरं धृतराष्ट्रोऽभ्यभाषत । क्षिप्रमानय तं पापं राज्यलुब्धं सुयोधनम् ।।"},
{"c": "5.128", "n": "31", "i": 25756, "v": "सहमित्रं सहामात्यं ससोदर्यं सहानुगम् । शक्नुयां यदि पन्थानमवतारयितुं पुनः ।।"},
{"c": "5.128", "n": "32", "i": 25757, "v": "ततो दुर्योधनं क्षत्ता पुनः प्रावेशयत्सभाम् । अकामं भ्रातृभिः सार्धं राजभिः परिवारितम् ।।"},
{"c": "5.128", "n": "33", "i": 25758, "v": "अथ दुर्योधनं राजा धृतराष्ट्रोऽभ्यभाषत । कर्णदुःशासनाभ्यां च राजभिश्चाभिसंवृतम् ।।"},
{"c": "5.128", "n": "34", "i": 25759, "v": "नृशंस पापभूयिष्ठ क्षुद्रकर्मसहायवान् । पापैः सहायैः संहत्य पापं कर्म चिकीर्षसि ।।"},
{"c": "5.128", "n": "35", "i": 25760, "v": "अशक्यमयशस्यं च सद्भिश्चापि विगर्हितम् । यथा त्वादृशको मूढो व्यवस्येत्कुलपांसनः ।।"},
{"c": "5.128", "n": "36", "i": 25761, "v": "त्वमिमं पुण्डरीकाक्षमप्रधृष्यं दुरासदम् । पापैः सहायैः संहत्य निग्रहीतुं किलेच्छसि ।।"},
{"c": "5.128", "n": "37", "i": 25762, "v": "यो न शक्यो बलात्कर्तुं देवैरपि सवासवैः । तं त्वं प्रार्थयसे मन्द बालश्चन्द्रमसं यथा ।।"},
{"c": "5.128", "n": "38", "i": 25763, "v": "देवैर्मनुष्यैर्गन्धर्वैरसुरैरुरगैश्च यः । न सोढुं समरे शक्यस्तं न बुध्यसि केशवम् ।।"},
{"c": "5.128", "n": "39", "i": 25764, "v": "दुर्ग्रहः पाणिना वायुर्दुःस्पर्शः पाणिना शशी । दुर्धरा पृथिवी मूर्ध्ना दुर्ग्रहः केशवो बलात् ।।"},
{"c": "5.128", "n": "40", "i": 25765, "v": "इत्युक्ते धृतराष्ट्रेण क्षत्तापि विदुरोऽब्रवीत् । दुर्योधनमभिप्रेक्ष्य धार्तराष्ट्रममर्षणम् ।।"},
{"c": "5.128", "n": "41", "i": 25766, "v": "सौभद्वारे वानरेन्द्रो द्विविदो नाम नामतः । शिलावर्षेण महता छादयामास केशवम् ।।"},
{"c": "5.128", "n": "42", "i": 25767, "v": "ग्रहीतुकामो विक्रम्य सर्वयत्नेन माधवम् । ग्रहीतुं नाशकत्तत्र तं त्वं प्रार्थयसे बलात् ।।"},
{"c": "5.128", "n": "43", "i": 25768, "v": "निर्मोचने षट्सहस्राः पाशैर्बद्ध्वा महासुराः । ग्रहीतुं नाशकंश्चैनं तं त्वं प्रार्थयसे बलात् ।।"},
{"c": "5.128", "n": "44", "i": 25769, "v": "प्राग्ज्योतिषगतं शौरिं नरकः सह दानवैः । ग्रहीतुं नाशकत्तत्र तं त्वं प्रार्थयसे बलात् ।।"},
{"c": "5.128", "n": "45", "i": 25770, "v": "अनेन हि हता बाल्ये पूतना शिशुना तथा । गोवर्धनो धारितश्च गवार्थे भरतर्षभ ।।"},
{"c": "5.128", "n": "46", "i": 25771, "v": "अरिष्टो धेनुकश्चैव चाणूरश्च महाबलः । अश्वराजश्च निहतः कंसश्चारिष्टमाचरन् ।।"},
{"c": "5.128", "n": "47", "i": 25772, "v": "जरासंधश्च वक्रश्च शिशुपालश्च वीर्यवान् । बाणश्च निहतः संख्ये राजानश्च निषूदिताः ।।"},
{"c": "5.128", "n": "48", "i": 25773, "v": "वरुणो निर्जितो राजा पावकश्चामितौजसा । पारिजातं च हरता जितः साक्षाच्छचीपतिः ।।"},
{"c": "5.128", "n": "49", "i": 25774, "v": "एकार्णवे शयानेन हतौ तौ मधुकैटभौ । जन्मान्तरमुपागम्य हयग्रीवस्तथा हतः ।।"},
{"c": "5.128", "n": "50", "i": 25775, "v": "अयं कर्ता न क्रियते कारणं चापि पौरुषे । यद्यदिच्छेदयं शौरिस्तत्तत्कुर्यादयत्नतः ।।"},
{"c": "5.128", "n": "51", "i": 25776, "v": "तं न बुध्यसि गोविन्दं घोरविक्रममच्युतम् । आशीविषमिव क्रुद्धं तेजोराशिमनिर्जितम् ।।"},
{"c": "5.128", "n": "52", "i": 25777, "v": "प्रधर्षयन्महाबाहुं कृष्णमक्लिष्टकारिणम् । पतंगोऽग्निमिवासाद्य सामात्यो न भविष्यसि ।।"},
{"c": "5.129", "t": "वैशंपायन उवाच ।"},
{"c": "5.129", "n": "1", "i": 25778, "v": "विदुरेणैवमुक्ते तु केशवः शत्रुपूगहा । दुर्योधनं धार्तराष्ट्रमभ्यभाषत वीर्यवान् ।।"},
{"c": "5.129", "n": "2", "i": 25779, "v": "एकोऽहमिति यन्मोहान्मन्यसे मां सुयोधन । परिभूय च दुर्बुद्धे ग्रहीतुं मां चिकीर्षसि ।।"},
{"c": "5.129", "n": "3", "i": 25780, "v": "इहैव पाण्डवाः सर्वे तथैवान्धकवृष्णयः । इहादित्याश्च रुद्राश्च वसवश्च महर्षिभिः ।।"},
{"c": "5.129", "n": "4", "i": 25781, "v": "एवमुक्त्वा जहासोच्चैः केशवः परवीरहा । तस्य संस्मयतः शौरेर्विद्युद्रूपा महात्मनः । अङ्गुष्ठमात्रास्त्रिदशा मुमुचुः पावकार्चिषः ।।"},
{"c": "5.129", "n": "5", "i": 25782, "v": "तस्य ब्रह्मा ललाटस्थो रुद्रो वक्षसि चाभवत् । लोकपाला भुजेष्वासन्नग्निरास्यादजायत ।।"},
{"c": "5.129", "n": "6", "i": 25783, "v": "आदित्याश्चैव साध्याश्च वसवोऽथाश्विनावपि । मरुतश्च सहेन्द्रेण विश्वेदेवास्तथैव च । बभूवुश्चैव रूपाणि यक्षगन्धर्वरक्षसाम् ।।"},
{"c": "5.129", "n": "7", "i": 25784, "v": "प्रादुरास्तां तथा दोर्भ्यां संकर्षणधनंजयौ । दक्षिणेऽथार्जुनो धन्वी हली रामश्च सव्यतः ।।"},
{"c": "5.129", "n": "8", "i": 25785, "v": "भीमो युधिष्ठिरश्चैव माद्रीपुत्रौ च पृष्ठतः । अन्धका वृष्णयश्चैव प्रद्युम्नप्रमुखास्ततः ।।"},
{"c": "5.129", "n": "9", "i": 25786, "v": "अग्रे बभूवुः कृष्णस्य समुद्यतमहायुधाः । शङ्खचक्रगदाशक्तिशार्ङ्गलाङ्गलनन्दकाः ।।"},
{"c": "5.129", "n": "10", "i": 25787, "v": "अदृश्यन्तोद्यतान्येव सर्वप्रहरणानि च । नानाबाहुषु कृष्णस्य दीप्यमानानि सर्वशः ।।"},
{"c": "5.129", "n": "11", "i": 25788, "v": "नेत्राभ्यां नस्ततश्चैव श्रोत्राभ्यां च समन्ततः । प्रादुरासन्महारौद्राः सधूमाः पावकार्चिषः । रोमकूपेषु च तथा सूर्यस्येव मरीचयः ।।"},
{"c": "5.129", "n": "12", "i": 25789, "v": "तं दृष्ट्वा घोरमात्मानं केशवस्य महात्मनः । न्यमीलयन्त नेत्राणि राजानस्त्रस्तचेतसः ।।"},
{"c": "5.129", "n": "13", "i": 25790, "v": "ऋते द्रोणं च भीष्मं च विदुरं च महामतिम् । संजयं च महाभागमृषींश्चैव तपोधनान् । प्रादात्तेषां स भगवान्दिव्यं चक्षुर्जनार्दनः ।।"},
{"c": "5.129", "n": "14", "i": 25791, "v": "तद्दृष्ट्वा महदाश्चर्यं माधवस्य सभातले । देवदुन्दुभयो नेदुः पुष्पवर्षं पपात च ।।"},
{"c": "5.129", "n": "15", "i": 25792, "v": "चचाल च मही कृत्स्ना सागरश्चापि चुक्षुभे । विस्मयं परमं जग्मुः पार्थिवा भरतर्षभ ।।"},
{"c": "5.129", "n": "16", "i": 25793, "v": "ततः स पुरुषव्याघ्रः संजहार वपुः स्वकम् । तां दिव्यामद्भुतां चित्रामृद्धिमत्तामरिंदमः ।।"},
{"c": "5.129", "n": "17", "i": 25794, "v": "ततः सात्यकिमादाय पाणौ हार्दिक्यमेव च । ऋषिभिस्तैरनुज्ञातो निर्ययौ मधुसूदनः ।।"},
{"c": "5.129", "n": "18", "i": 25795, "v": "ऋषयोऽन्तर्हिता जग्मुस्ततस्ते नारदादयः । तस्मिन्कोलाहले वृत्ते तदद्भुतमभूत्तदा ।।"},
{"c": "5.129", "n": "19", "i": 25796, "v": "तं प्रस्थितमभिप्रेक्ष्य कौरवाः सह राजभिः । अनुजग्मुर्नरव्याघ्रं देवा इव शतक्रतुम् ।।"},
{"c": "5.129", "n": "20", "i": 25797, "v": "अचिन्तयन्नमेयात्मा सर्वं तद्राजमण्डलम् । निश्चक्राम ततः शौरिः सधूम इव पावकः ।।"},
{"c": "5.129", "n": "21", "i": 25798, "v": "ततो रथेन शुभ्रेण महता किङ्किणीकिना । हेमजालविचित्रेण लघुना मेघनादिना ।।"},
{"c": "5.129", "n": "22", "i": 25799, "v": "सूपस्करेण शुभ्रेण वैयाघ्रेण वरूथिना । सैन्यसुग्रीवयुक्तेन प्रत्यदृश्यत दारुकः ।।"},
{"c": "5.129", "n": "23", "i": 25800, "v": "तथैव रथमास्थाय कृतवर्मा महारथः । वृष्णीनां संमतो वीरो हार्दिक्यः प्रत्यदृश्यत ।।"},
{"c": "5.129", "n": "24", "i": 25801, "v": "उपस्थितरथं शौरिं प्रयास्यन्तमरिंदमम् । धृतराष्ट्रो महाराजः पुनरेवाभ्यभाषत ।।"},
{"c": "5.129", "n": "25", "i": 25802, "v": "यावद्बलं मे पुत्रेषु पश्यस्येतज्जनार्दन । प्रत्यक्षं ते न ते किंचित्परोक्षं शत्रुकर्शन ।।"},
{"c": "5.129", "n": "26", "i": 25803, "v": "कुरूणां शममिच्छन्तं यतमानं च केशव । विदित्वैतामवस्थां मे नातिशङ्कितुमर्हसि ।।"},
{"c": "5.129", "n": "27", "i": 25804, "v": "न मे पापोऽस्त्यभिप्रायः पाण्डवान्प्रति केशव । ज्ञातमेव हि ते वाक्यं यन्मयोक्तः सुयोधनः ।।"},
{"c": "5.129", "n": "28", "i": 25805, "v": "जानन्ति कुरवः सर्वे राजानश्चैव पार्थिवाः । शमे प्रयतमानं मां सर्वयत्नेन माधव ।।"},
{"c": "5.129", "n": "29", "i": 25806, "v": "ततोऽब्रवीन्महाबाहुर्धृतराष्ट्रं जनेश्वरम् । द्रोणं पितामहं भीष्मं क्षत्तारं बाह्लिकं कृपम् ।।"},
{"c": "5.129", "n": "30", "i": 25807, "v": "प्रत्यक्षमेतद्भवतां यद्वृत्तं कुरुसंसदि । यथा चाशिष्टवन्मन्दो रोषादसकृदुत्थितः ।।"},
{"c": "5.129", "n": "31", "i": 25808, "v": "वदत्यनीशमात्मानं धृतराष्ट्रो महीपतिः । आपृच्छे भवतः सर्वान्गमिष्यामि युधिष्ठिरम् ।।"},
{"c": "5.129", "n": "32", "i": 25809, "v": "आमन्त्र्य प्रस्थितं शौरिं रथस्थं पुरुषर्षभम् । अनुजग्मुर्महेष्वासाः प्रवीरा भरतर्षभाः ।।"},
{"c": "5.129", "n": "33", "i": 25810, "v": "भीष्मो द्रोणः कृपः क्षत्ता धृतराष्ट्रोऽथ बाह्लिकः । अश्वत्थामा विकर्णश्च युयुत्सुश्च महारथः ।।"},
{"c": "5.129", "n": "34", "i": 25811, "v": "ततो रथेन शुभ्रेण महता किङ्किणीकिना । कुरूणां पश्यतां प्रायात्पृथां द्रष्टुं पितृष्वसाम् ।।"},
{"c": "5.130", "t": "वैशंपायन उवाच ।"},
{"c": "5.130", "n": "1", "i": 25812, "v": "प्रविश्याथ गृहं तस्याश्चरणावभिवाद्य च । आचख्यौ तत्समासेन यद्वृत्तं कुरुसंसदि ।।"},
{"c": "5.130", "t": "वासुदेव उवाच ।"},
{"c": "5.130", "n": "2", "i": 25813, "v": "उक्तं बहुविधं वाक्यं ग्रहणीयं सहेतुकम् । ऋषिभिश्च मया चैव न चासौ तद्गृहीतवान् ।।"},
{"c": "5.130", "n": "3", "i": 25814, "v": "कालपक्वमिदं सर्वं दुर्योधनवशानुगम् । आपृच्छे भवतीं शीघ्रं प्रयास्ये पाण्डवान्प्रति ।।"},
{"c": "5.130", "n": "4", "i": 25815, "v": "किं वाच्याः पाण्डवेयास्ते भवत्या वचनान्मया । तद्ब्रूहि त्वं महाप्राज्ञे शुश्रूषे वचनं तव ।।"},
{"c": "5.130", "t": "कुन्त्युवाच ।"},
{"c": "5.130", "n": "5", "i": 25816, "v": "ब्रूयाः केशव राजानं धर्मात्मानं युधिष्ठिरम् । भूयांस्ते हीयते धर्मो मा पुत्रक वृथा कृथाः ।।"},
{"c": "5.130", "n": "6", "i": 25817, "v": "श्रोत्रियस्येव ते राजन्मन्दकस्याविपश्चितः । अनुवाकहता बुद्धिर्धर्ममेवैकमीक्षते ।।"},
{"c": "5.130", "n": "7", "i": 25818, "v": "अङ्गावेक्षस्व धर्मं त्वं यथा सृष्टः स्वयंभुवा । उरस्तः क्षत्रियः सृष्टो बाहुवीर्योपजीविता । क्रूराय कर्मणे नित्यं प्रजानां परिपालने ।।"},
{"c": "5.130", "n": "8", "i": 25819, "v": "शृणु चात्रोपमामेकां या वृद्धेभ्यः श्रुता मया । मुचुकुन्दस्य राजर्षेरददात्पृथिवीमिमाम् । पुरा वैश्रवणः प्रीतो न चासौ तां गृहीतवान् ।।"},
{"c": "5.130", "n": "9", "i": 25820, "v": "बाहुवीर्यार्जितं राज्यमश्नीयामिति कामये । ततो वैश्रवणः प्रीतो विस्मितः समपद्यत ।।"},
{"c": "5.130", "n": "10", "i": 25821, "v": "मुचुकुन्दस्ततो राजा सोऽन्वशासद्वसुंधराम् । बाहुवीर्यार्जितां सम्यक्क्षत्रधर्ममनुव्रतः ।।"},
{"c": "5.130", "n": "11", "i": 25822, "v": "यं हि धर्मं चरन्तीह प्रजा राज्ञा सुरक्षिताः । चतुर्थं तस्य धर्मस्य राजा भारत विन्दति ।।"},
{"c": "5.130", "n": "12", "i": 25823, "v": "राजा चरति चेद्धर्मं देवत्वायैव कल्पते । स चेदधर्मं चरति नरकायैव गच्छति ।।"},
{"c": "5.130", "n": "13", "i": 25824, "v": "दण्डनीतिः स्वधर्मेण चातुर्वर्ण्यं नियच्छति । प्रयुक्ता स्वामिना सम्यगधर्मेभ्यश्च यच्छति ।।"},
{"c": "5.130", "n": "14", "i": 25825, "v": "दण्डनीत्यां यदा राजा सम्यक्कार्त्स्न्येन वर्तते । तदा कृतयुगं नाम कालः श्रेष्ठः प्रवर्तते ।।"},
{"c": "5.130", "n": "15", "i": 25826, "v": "कालो वा कारणं राज्ञो राजा वा कालकारणम् । इति ते संशयो मा भूद्राजा कालस्य कारणम् ।।"},
{"c": "5.130", "n": "16", "i": 25827, "v": "राजा कृतयुगस्रष्टा त्रेताया द्वापरस्य च । युगस्य च चतुर्थस्य राजा भवति कारणम् ।।"},
{"c": "5.130", "n": "17", "i": 25828, "v": "कृतस्य कारणाद्राजा स्वर्गमत्यन्तमश्नुते । त्रेतायाः कारणाद्राजा स्वर्गं नात्यन्तमश्नुते । प्रवर्तनाद्द्वापरस्य यथाभागमुपाश्नुते ।।"},
{"c": "5.130", "n": "18", "i": 25829, "v": "ततो वसति दुष्कर्मा नरके शाश्वतीः समाः । राजदोषेण हि जगत्स्पृश्यते जगतः स च ।।"},
{"c": "5.130", "n": "19", "i": 25830, "v": "राजधर्मानवेक्षस्व पितृपैतामहोचितान् । नैतद्राजर्षिवृत्तं हि यत्र त्वं स्थातुमिच्छसि ।।"},
{"c": "5.130", "n": "20", "i": 25831, "v": "न हि वैक्लव्यसंसृष्ट आनृशंस्ये व्यवस्थितः । प्रजापालनसंभूतं किंचित्प्राप फलं नृपः ।।"},
{"c": "5.130", "n": "21", "i": 25832, "v": "न ह्येतामाशिषं पाण्डुर्न चाहं न पितामहः । प्रयुक्तवन्तः पूर्वं ते यया चरसि मेधया ।।"},
{"c": "5.130", "n": "22", "i": 25833, "v": "यज्ञो दानं तपः शौर्यं प्रजासंतानमेव च । माहात्म्यं बलमोजश्च नित्यमाशंसितं मया ।।"},
{"c": "5.130", "n": "23", "i": 25834, "v": "नित्यं स्वाहा स्वधा नित्यं ददुर्मानुषदेवताः । दीर्घमायुर्धनं पुत्रान्सम्यगाराधिताः शुभाः ।।"},
{"c": "5.130", "n": "24", "i": 25835, "v": "पुत्रेष्वाशासते नित्यं पितरो दैवतानि च । दानमध्ययनं यज्ञं प्रजानां परिपालनम् ।।"},
{"c": "5.130", "n": "25", "i": 25836, "v": "एतद्धर्ममधर्मं वा जन्मनैवाभ्यजायथाः । ते स्थ वैद्याः कुले जाता अवृत्त्या तात पीडिताः ।।"},
{"c": "5.130", "n": "26", "i": 25837, "v": "यत्तु दानपतिं शूरं क्षुधिताः पृथिवीचराः । प्राप्य तृप्ताः प्रतिष्ठन्ते धर्मः कोऽभ्यधिकस्ततः ।।"},
{"c": "5.130", "n": "27", "i": 25838, "v": "दानेनान्यं बलेनान्यं तथा सूनृतयापरम् । सर्वतः प्रतिगृह्णीयाद्राज्यं प्राप्येह धार्मिकः ।।"},
{"c": "5.130", "n": "28", "i": 25839, "v": "ब्राह्मणः प्रचरेद्भैक्षं क्षत्रियः परिपालयेत् । वैश्यो धनार्जनं कुर्याच्छूद्रः परिचरेच्च तान् ।।"},
{"c": "5.130", "n": "29", "i": 25840, "v": "भैक्षं विप्रतिषिद्धं ते कृषिर्नैवोपपद्यते । क्षत्रियोऽसि क्षतात्त्राता बाहुवीर्योपजीविता ।।"},
{"c": "5.130", "n": "30", "i": 25841, "v": "पित्र्यमंशं महाबाहो निमग्नं पुनरुद्धर । साम्ना दानेन भेदेन दण्डेनाथ नयेन च ।।"},
{"c": "5.130", "n": "31", "i": 25842, "v": "इतो दुःखतरं किं नु यदहं हीनबान्धवा । परपिण्डमुदीक्षामि त्वां सूत्वामित्रनन्दन ।।"},
{"c": "5.130", "n": "32", "i": 25843, "v": "युध्यस्व राजधर्मेण मा निमज्जीः पितामहान् । मा गमः क्षीणपुण्यस्त्वं सानुजः पापिकां गतिम् ।।"},
{"c": "5.131", "t": "कुन्त्युवाच ।"},
{"c": "5.131", "n": "1", "i": 25844, "v": "अत्राप्युदाहरन्तीममितिहासं पुरातनम् । विदुरायाश्च संवादं पुत्रस्य च परंतप ।।"},
{"c": "5.131", "n": "2", "i": 25845, "v": "अत्र श्रेयश्च भूयश्च यथा सा वक्तुमर्हति । यशस्विनी मन्युमती कुले जाता विभावरी ।।"},
{"c": "5.131", "n": "3", "i": 25846, "v": "क्षत्रधर्मरता धन्या विदुरा दीर्घदर्शिनी । विश्रुता राजसंसत्सु श्रुतवाक्या बहुश्रुता ।।"},
{"c": "5.131", "n": "4", "i": 25847, "v": "विदुरा नाम वै सत्या जगर्हे पुत्रमौरसम् । निर्जितं सिन्धुराजेन शयानं दीनचेतसम् । अनन्दनमधर्मज्ञं द्विषतां हर्षवर्धनम् ।।"},
{"c": "5.131", "n": "5", "i": 25848, "v": "न मया त्वं न पित्रासि जातः क्वाभ्यागतो ह्यसि । निर्मन्युरुपशाखीयः पुरुषः क्लीबसाधनः ।।"},
{"c": "5.131", "n": "6", "i": 25849, "v": "यावज्जीवं निराशोऽसि कल्याणाय धुरं वह । मात्मानमवमन्यस्व मैनमल्पेन बीभरः । मनः कृत्वा सुकल्याणं मा भैस्त्वं प्रतिसंस्तभ ।।"},
{"c": "5.131", "n": "7", "i": 25850, "v": "उत्तिष्ठ हे कापुरुष मा शेष्वैवं पराजितः । अमित्रान्नन्दयन्सर्वान्निर्मानो बन्धुशोकदः ।।"},
{"c": "5.131", "n": "8", "i": 25851, "v": "सुपूरा वै कुनदिका सुपूरो मूषिकाञ्जलिः । सुसंतोषः कापुरुषः स्वल्पकेनापि तुष्यति ।।"},
{"c": "5.131", "n": "9", "i": 25852, "v": "अप्यरेरारुजन्दंष्ट्रामाश्वेव निधनं व्रज । अपि वा संशयं प्राप्य जीवितेऽपि पराक्रम ।।"},
{"c": "5.131", "n": "10", "i": 25853, "v": "अप्यरेः श्येनवच्छिद्रं पश्येस्त्वं विपरिक्रमन् । विनदन्वाथ वा तूष्णीं व्योम्नि वापरिशङ्कितः ।।"},
{"c": "5.131", "n": "11", "i": 25854, "v": "त्वमेवं प्रेतवच्छेषे कस्माद्वज्रहतो यथा । उत्तिष्ठ हे कापुरुष मा शेष्वैवं पराजितः ।।"},
{"c": "5.131", "n": "12", "i": 25855, "v": "मास्तं गमस्त्वं कृपणो विश्रूयस्व स्वकर्मणा । मा मध्ये मा जघन्ये त्वं माधो भूस्तिष्ठ चोर्जितः ।।"},
{"c": "5.131", "n": "13", "i": 25856, "v": "अलातं तिन्दुकस्येव मुहूर्तमपि विज्वल । मा तुषाग्निरिवानर्चिः काकरङ्खा जिजीविषुः । मुहूर्तं ज्वलितं श्रेयो न तु धूमायितं चिरम् ।।"},
{"c": "5.131", "n": "14", "i": 25857, "v": "मा ह स्म कस्यचिद्गेहे जनी राज्ञः खरीमृदुः । कृत्वा मानुष्यकं कर्म सृत्वाजिं यावदुत्तमम् । धर्मस्यानृण्यमाप्नोति न चात्मानं विगर्हते ।।"},
{"c": "5.131", "n": "15", "i": 25858, "v": "अलब्ध्वा यदि वा लब्ध्वा नानुशोचन्ति पण्डिताः । आनन्तर्यं चारभते न प्राणानां धनायते ।।"},
{"c": "5.131", "n": "16", "i": 25859, "v": "उद्भावयस्व वीर्यं वा तां वा गच्छ ध्रुवां गतिम् । धर्मं पुत्राग्रतः कृत्वा किंनिमित्तं हि जीवसि ।।"},
{"c": "5.131", "n": "17", "i": 25860, "v": "इष्टापूर्तं हि ते क्लीब कीर्तिश्च सकला हता । विच्छिन्नं भोगमूलं ते किंनिमित्तं हि जीवसि ।।"},
{"c": "5.131", "n": "18", "i": 25861, "v": "शत्रुर्निमज्जता ग्राह्यो जङ्घायां प्रपतिष्यता । विपरिच्छिन्नमूलोऽपि न विषीदेत्कथंचन । उद्यम्य धुरमुत्कर्षेदाजानेयकृतं स्मरन् ।।"},
{"c": "5.131", "n": "19", "i": 25862, "v": "कुरु सत्त्वं च मानं च विद्धि पौरुषमात्मनः । उद्भावय कुलं मग्नं त्वत्कृते स्वयमेव हि ।।"},
{"c": "5.131", "n": "20", "i": 25863, "v": "यस्य वृत्तं न जल्पन्ति मानवा महदद्भुतम् । राशिवर्धनमात्रं स नैव स्त्री न पुनः पुमान् ।।"},
{"c": "5.131", "n": "21", "i": 25864, "v": "दाने तपसि शौर्ये च यस्य न प्रथितं यशः । विद्यायामर्थलाभे वा मातुरुच्चार एव सः ।।"},
{"c": "5.131", "n": "22", "i": 25865, "v": "श्रुतेन तपसा वापि श्रिया वा विक्रमेण वा । जनान्योऽभिभवत्यन्यान्कर्मणा हि स वै पुमान् ।।"},
{"c": "5.131", "n": "23", "i": 25866, "v": "न त्वेव जाल्मीं कापालीं वृत्तिमेषितुमर्हसि । नृशंस्यामयशस्यां च दुःखां कापुरुषोचिताम् ।।"},
{"c": "5.131", "n": "24", "i": 25867, "v": "यमेनमभिनन्देयुरमित्राः पुरुषं कृशम् । लोकस्य समवज्ञातं निहीनाशनवाससम् ।।"},
{"c": "5.131", "n": "25", "i": 25868, "v": "अहोलाभकरं दीनमल्पजीवनमल्पकम् । नेदृशं बन्धुमासाद्य बान्धवः सुखमेधते ।।"},
{"c": "5.131", "n": "26", "i": 25869, "v": "अवृत्त्यैव विपत्स्यामो वयं राष्ट्रात्प्रवासिताः । सर्वकामरसैर्हीनाः स्थानभ्रष्टा अकिंचनाः ।।"},
{"c": "5.131", "n": "27", "i": 25870, "v": "अवर्णकारिणं सत्सु कुलवंशस्य नाशनम् । कलिं पुत्रप्रवादेन संजय त्वामजीजनम् ।।"},
{"c": "5.131", "n": "28", "i": 25871, "v": "निरमर्षं निरुत्साहं निर्वीर्यमरिनन्दनम् । मा स्म सीमन्तिनी काचिज्जनयेत्पुत्रमीदृशम् ।।"},
{"c": "5.131", "n": "29", "i": 25872, "v": "मा धूमाय ज्वलात्यन्तमाक्रम्य जहि शात्रवान् । ज्वल मूर्धन्यमित्राणां मुहूर्तमपि वा क्षणम् ।।"},
{"c": "5.131", "n": "30", "i": 25873, "v": "एतावानेव पुरुषो यदमर्षी यदक्षमी । क्षमावान्निरमर्षश्च नैव स्त्री न पुनः पुमान् ।।"},
{"c": "5.131", "n": "31", "i": 25874, "v": "संतोषो वै श्रियं हन्ति तथानुक्रोश एव च । अनुत्थानभये चोभे निरीहो नाश्नुते महत् ।।"},
{"c": "5.131", "n": "32", "i": 25875, "v": "एभ्यो निकृतिपापेभ्यः प्रमुञ्चात्मानमात्मना । आयसं हृदयं कृत्वा मृगयस्व पुनः स्वकम् ।।"},
{"c": "5.131", "n": "33", "i": 25876, "v": "पुरं विषहते यस्मात्तस्मात्पुरुष उच्यते । तमाहुर्व्यर्थनामानं स्त्रीवद्य इह जीवति ।।"},
{"c": "5.131", "n": "34", "i": 25877, "v": "शूरस्योर्जितसत्त्वस्य सिंहविक्रान्तगामिनः । दिष्टभावं गतस्यापि विघसे मोदते प्रजा ।।"},
{"c": "5.131", "n": "35", "i": 25878, "v": "य आत्मनः प्रियसुखे हित्वा मृगयते श्रियम् । अमात्यानामथो हर्षमादधात्यचिरेण सः ।।"},
{"c": "5.131", "t": "पुत्र उवाच ।"},
{"c": "5.131", "n": "36", "i": 25879, "v": "किं नु ते मामपश्यन्त्याः पृथिव्या अपि सर्वया । किमाभरणकृत्यं ते किं भोगैर्जीवितेन वा ।।"},
{"c": "5.131", "t": "मातोवाच ।"},
{"c": "5.131", "n": "37", "i": 25880, "v": "किमद्यकानां ये लोका द्विषन्तस्तानवाप्नुयुः । ये त्वादृतात्मनां लोकाः सुहृदस्तान्व्रजन्तु नः ।।"},
{"c": "5.131", "n": "38", "i": 25881, "v": "भृत्यैर्विहीयमानानां परपिण्डोपजीविनाम् । कृपणानामसत्त्वानां मा वृत्तिमनुवर्तिथाः ।।"},
{"c": "5.131", "n": "39", "i": 25882, "v": "अनु त्वां तात जीवन्तु ब्राह्मणाः सुहृदस्तथा । पर्जन्यमिव भूतानि देवा इव शतक्रतुम् ।।"},
{"c": "5.131", "n": "40", "i": 25883, "v": "यमाजीवन्ति पुरुषं सर्वभूतानि संजय । पक्वं द्रुममिवासाद्य तस्य जीवितमर्थवत् ।।"},
{"c": "5.131", "n": "41", "i": 25884, "v": "यस्य शूरस्य विक्रान्तैरेधन्ते बान्धवाः सुखम् । त्रिदशा इव शक्रस्य साधु तस्येह जीवितम् ।।"},
{"c": "5.131", "n": "42", "i": 25885, "v": "स्वबाहुबलमाश्रित्य योऽभ्युज्जीवति मानवः । स लोके लभते कीर्तिं परत्र च शुभां गतिम् ।।"},
{"c": "5.132", "t": "विदुरोवाच ।"},
{"c": "5.132", "n": "1", "i": 25886, "v": "अथैतस्यामवस्थायां पौरुषं हातुमिच्छसि । निहीनसेवितं मार्गं गमिष्यस्यचिरादिव ।।"},
{"c": "5.132", "n": "2", "i": 25887, "v": "यो हि तेजो यथाशक्ति न दर्शयति विक्रमात् । क्षत्रियो जीविताकाङ्क्षी स्तेन इत्येव तं विदुः ।।"},
{"c": "5.132", "n": "3", "i": 25888, "v": "अर्थवन्त्युपपन्नानि वाक्यानि गुणवन्ति च । नैव संप्राप्नुवन्ति त्वां मुमूर्षुमिव भेषजम् ।।"},
{"c": "5.132", "n": "4", "i": 25889, "v": "सन्ति वै सिन्धुराजस्य संतुष्टा बहवो जनाः । दौर्बल्यादासते मूढा व्यसनौघप्रतीक्षिणः ।।"},
{"c": "5.132", "n": "5", "i": 25890, "v": "सहायोपचयं कृत्वा व्यवसाय्य ततस्ततः । अनुदुष्येयुरपरे पश्यन्तस्तव पौरुषम् ।।"},
{"c": "5.132", "n": "6", "i": 25891, "v": "तैः कृत्वा सह संघातं गिरिदुर्गालयांश्चर । काले व्यसनमाकाङ्क्षन्नैवायमजरामरः ।।"},
{"c": "5.132", "n": "7", "i": 25892, "v": "संजयो नामतश्च त्वं न च पश्यामि तत्त्वयि । अन्वर्थनामा भव मे पुत्र मा व्यर्थनामकः ।।"},
{"c": "5.132", "n": "8", "i": 25893, "v": "सम्यग्दृष्टिर्महाप्राज्ञो बालं त्वां ब्राह्मणोऽब्रवीत् । अयं प्राप्य महत्कृच्छ्रं पुनर्वृद्धिं गमिष्यति ।।"},
{"c": "5.132", "n": "9", "i": 25894, "v": "तस्य स्मरन्ती वचनमाशंसे विजयं तव । तस्मात्तात ब्रवीमि त्वां वक्ष्यामि च पुनः पुनः ।।"},
{"c": "5.132", "n": "10", "i": 25895, "v": "यस्य ह्यर्थाभिनिर्वृत्तौ भवन्त्याप्यायिताः परे । तस्यार्थसिद्धिर्नियता नयेष्वर्थानुसारिणः ।।"},
{"c": "5.132", "n": "11", "i": 25896, "v": "समृद्धिरसमृद्धिर्वा पूर्वेषां मम संजय । एवं विद्वान्युद्धमना भव मा प्रत्युपाहर ।।"},
{"c": "5.132", "n": "12", "i": 25897, "v": "नातः पापीयसीं कांचिदवस्थां शम्बरोऽब्रवीत् । यत्र नैवाद्य न प्रातर्भोजनं प्रतिदृश्यते ।।"},
{"c": "5.132", "n": "13", "i": 25898, "v": "पतिपुत्रवधादेतत्परमं दुःखमब्रवीत् । दारिद्र्यमिति यत्प्रोक्तं पर्यायमरणं हि तत् ।।"},
{"c": "5.132", "n": "14", "i": 25899, "v": "अहं महाकुले जाता ह्रदाद्ध्रदमिवागता । ईश्वरी सर्वकल्याणैर्भर्त्रा परमपूजिता ।।"},
{"c": "5.132", "n": "15", "i": 25900, "v": "महार्हमाल्याभरणां सुमृष्टाम्बरवाससम् । पुरा दृष्ट्वा सुहृद्वर्गो मामपश्यत्सुदुर्गताम् ।।"},
{"c": "5.132", "n": "16", "i": 25901, "v": "यदा मां चैव भार्यां च द्रष्टासि भृशदुर्बले । न तदा जीवितेनार्थो भविता तव संजय ।।"},
{"c": "5.132", "n": "17", "i": 25902, "v": "दासकर्मकरान्भृत्यानाचार्यर्त्विक्पुरोहितान् । अवृत्त्यास्मान्प्रजहतो दृष्ट्वा किं जीवितेन ते ।।"},
{"c": "5.132", "n": "18", "i": 25903, "v": "यदि कृत्यं न पश्यामि तवाद्येह यथा पुरा । श्लाघनीयं यशस्यं च का शान्तिर्हृदयस्य मे ।।"},
{"c": "5.132", "n": "19", "i": 25904, "v": "नेति चेद्ब्राह्मणान्ब्रूयां दीर्यते हृदयं मम । न ह्यहं न च मे भर्ता नेति ब्राह्मणमुक्तवान् ।।"},
{"c": "5.132", "n": "20", "i": 25905, "v": "वयमाश्रयणीयाः स्म नाश्रितारः परस्य च । सान्यानाश्रित्य जीवन्ती परित्यक्ष्यामि जीवितम् ।।"},
{"c": "5.132", "n": "21", "i": 25906, "v": "अपारे भव नः पारमप्लवे भव नः प्लवः । कुरुष्व स्थानमस्थाने मृतान्संजीवयस्व नः ।।"},
{"c": "5.132", "n": "22", "i": 25907, "v": "सर्वे ते शत्रवः सह्या न चेज्जीवितुमिच्छसि । अथ चेदीदृशीं वृत्तिं क्लीबामभ्युपपद्यसे ।।"},
{"c": "5.132", "n": "23", "i": 25908, "v": "निर्विण्णात्मा हतमना मुञ्चैतां पापजीविकाम् । एकशत्रुवधेनैव शूरो गच्छति विश्रुतिम् ।।"},
{"c": "5.132", "n": "24", "i": 25909, "v": "इन्द्रो वृत्रवधेनैव महेन्द्रः समपद्यत । माहेन्द्रं च ग्रहं लेभे लोकानां चेश्वरोऽभवत् ।।"},
{"c": "5.132", "n": "25", "i": 25910, "v": "नाम विश्राव्य वा संख्ये शत्रूनाहूय दंशितान् । सेनाग्रं वापि विद्राव्य हत्वा वा पुरुषं वरम् ।।"},
{"c": "5.132", "n": "26", "i": 25911, "v": "यदैव लभते वीरः सुयुद्धेन महद्यशः । तदैव प्रव्यथन्तेऽस्य शत्रवो विनमन्ति च ।।"},
{"c": "5.132", "n": "27", "i": 25912, "v": "त्यक्त्वात्मानं रणे दक्षं शूरं कापुरुषा जनाः । अवशाः पूरयन्ति स्म सर्वकामसमृद्धिभिः ।।"},
{"c": "5.132", "n": "28", "i": 25913, "v": "राज्यं वाप्युग्रविभ्रंशं संशयो जीवितस्य वा । प्रलब्धस्य हि शत्रोर्वै शेषं कुर्वन्ति साधवः ।।"},
{"c": "5.132", "n": "29", "i": 25914, "v": "स्वर्गद्वारोपमं राज्यमथ वाप्यमृतोपमम् । रुद्धमेकायने मत्वा पतोल्मुक इवारिषु ।।"},
{"c": "5.132", "n": "30", "i": 25915, "v": "जहि शत्रून्रणे राजन्स्वधर्ममनुपालय । मा त्वा पश्येत्सुकृपणं शत्रुः श्रीमान्कदाचन ।।"},
{"c": "5.132", "n": "31", "i": 25916, "v": "अस्मदीयैश्च शोचद्भिर्नदद्भिश्च परैर्वृतम् । अपि त्वां नानुपश्येयं दीना दीनमवस्थितम् ।।"},
{"c": "5.132", "n": "32", "i": 25917, "v": "उष्य सौवीरकन्याभिः श्लाघस्वार्थैर्यथा पुरा । मा च सैन्धवकन्यानामवसन्नो वशं गमः ।।"},
{"c": "5.132", "n": "33", "i": 25918, "v": "युवा रूपेण संपन्नो विद्ययाभिजनेन च । यस्त्वादृशो विकुर्वीत यशस्वी लोकविश्रुतः । वोढव्ये धुर्यनडुवन्मन्ये मरणमेव तत् ।।"},
{"c": "5.132", "n": "34", "i": 25919, "v": "यदि त्वामनुपश्यामि परस्य प्रियवादिनम् । पृष्ठतोऽनुव्रजन्तं वा का शान्तिर्हृदयस्य मे ।।"},
{"c": "5.132", "n": "35", "i": 25920, "v": "नास्मिञ्जातु कुले जातो गच्छेद्योऽन्यस्य पृष्ठतः । न त्वं परस्यानुधुरं तात जीवितुमर्हसि ।।"},
{"c": "5.132", "n": "36", "i": 25921, "v": "अहं हि क्षत्रहृदयं वेद यत्परिशाश्वतम् । पूर्वैः पूर्वतरैः प्रोक्तं परैः परतरैरपि ।।"},
{"c": "5.132", "n": "37", "i": 25922, "v": "यो वै कश्चिदिहाजातः क्षत्रियः क्षत्रधर्मवित् । भयाद्वृत्तिसमीक्षो वा न नमेदिह कस्यचित् ।।"},
{"c": "5.132", "n": "38", "i": 25923, "v": "उद्यच्छेदेव न नमेदुद्यमो ह्येव पौरुषम् । अप्यपर्वणि भज्येत न नमेदिह कस्यचित् ।।"},
{"c": "5.132", "n": "39", "i": 25924, "v": "मातङ्गो मत्त इव च परीयात्सुमहामनाः । ब्राह्मणेभ्यो नमेन्नित्यं धर्मायैव च संजय ।।"},
{"c": "5.132", "n": "40", "i": 25925, "v": "नियच्छन्नितरान्वर्णान्विनिघ्नन्सर्वदुष्कृतः । ससहायोऽसहायो वा यावज्जीवं तथा भवेत् ।।"},
{"c": "5.133", "t": "पुत्र उवाच ।"},
{"c": "5.133", "n": "1", "i": 25926, "v": "कृष्णायसस्येव च ते संहत्य हृदयं कृतम् । मम मातस्त्वकरुणे वैरप्रज्ञे ह्यमर्षणे ।।"},
{"c": "5.133", "n": "2", "i": 25927, "v": "अहो क्षत्रसमाचारो यत्र मामपरं यथा । ईदृशं वचनं ब्रूयाद्भवती पुत्रमेकजम् ।।"},
{"c": "5.133", "n": "3", "i": 25928, "v": "किं नु ते मामपश्यन्त्याः पृथिव्या अपि सर्वया । किमाभरणकृत्यं ते किं भोगैर्जीवितेन वा ।।"},
{"c": "5.133", "t": "मातोवाच ।"},
{"c": "5.133", "n": "4", "i": 25929, "v": "सर्वारम्भा हि विदुषां तात धर्मार्थकारणात् । तानेवाभिसमीक्ष्याहं संजय त्वामचूचुदम् ।।"},
{"c": "5.133", "n": "5", "i": 25930, "v": "स समीक्ष्यक्रमोपेतो मुख्यः कालोऽयमागतः । अस्मिंश्चेदागते काले कार्यं न प्रतिपद्यसे । असंभावितरूपस्त्वं सुनृशंसं करिष्यसि ।।"},
{"c": "5.133", "n": "6", "i": 25931, "v": "तं त्वामयशसा स्पृष्टं न ब्रूयां यदि संजय । खरीवात्सल्यमाहुस्तन्निःसामर्थ्यमहेतुकम् ।।"},
{"c": "5.133", "n": "7", "i": 25932, "v": "सद्भिर्विगर्हितं मार्गं त्यज मूर्खनिषेवितम् । अविद्या वै महत्यस्ति यामिमां संश्रिताः प्रजाः ।।"},
{"c": "5.133", "n": "8", "i": 25933, "v": "तव स्याद्यदि सद्वृत्तं तेन मे त्वं प्रियो भवेः । धर्मार्थगुणयुक्तेन नेतरेण कथंचन । दैवमानुषयुक्तेन सद्भिराचरितेन च ।।"},
{"c": "5.133", "n": "9", "i": 25934, "v": "यो ह्येवमविनीतेन रमते पुत्रनप्तृणा । अनुत्थानवता चापि मोघं तस्य प्रजाफलम् ।।"},
{"c": "5.133", "n": "10", "i": 25935, "v": "अकुर्वन्तो हि कर्माणि कुर्वन्तो निन्दितानि च । सुखं नैवेह नामुत्र लभन्ते पुरुषाधमाः ।।"},
{"c": "5.133", "n": "11", "i": 25936, "v": "युद्धाय क्षत्रियः सृष्टः संजयेह जयाय च । क्रूराय कर्मणे नित्यं प्रजानां परिपालने । जयन्वा वध्यमानो वा प्राप्नोतीन्द्रसलोकताम् ।।"},
{"c": "5.133", "n": "12", "i": 25937, "v": "न शक्रभवने पुण्ये दिवि तद्विद्यते सुखम् । यदमित्रान्वशे कृत्वा क्षत्रियः सुखमश्नुते ।।"},
{"c": "5.133", "n": "13", "i": 25938, "v": "मन्युना दह्यमानेन पुरुषेण मनस्विना । निकृतेनेह बहुशः शत्रून्प्रतिजिगीषया ।।"},
{"c": "5.133", "n": "14", "i": 25939, "v": "आत्मानं वा परित्यज्य शत्रून्वा विनिपात्य वै । अतोऽन्येन प्रकारेण शान्तिरस्य कुतो भवेत् ।।"},
{"c": "5.133", "n": "15", "i": 25940, "v": "इह प्राज्ञो हि पुरुषः स्वल्पमप्रियमिच्छति । यस्य स्वल्पं प्रियं लोके ध्रुवं तस्याल्पमप्रियम् ।।"},
{"c": "5.133", "n": "16", "i": 25941, "v": "प्रियाभावाच्च पुरुषो नैव प्राप्नोति शोभनम् । ध्रुवं चाभावमभ्येति गत्वा गङ्गेव सागरम् ।।"},
{"c": "5.133", "t": "पुत्र उवाच ।"},
{"c": "5.133", "n": "17", "i": 25942, "v": "नेयं मतिस्त्वया वाच्या मातः पुत्रे विशेषतः । कारुण्यमेवात्र पश्य भूत्वेह जडमूकवत् ।।"},
{"c": "5.133", "t": "मातोवाच ।"},
{"c": "5.133", "n": "18", "i": 25943, "v": "अतो मे भूयसी नन्दिर्यदेवमनुपश्यसि । चोद्यं मां चोदयस्येतद्भृशं वै चोदयामि ते ।।"},
{"c": "5.133", "n": "19", "i": 25944, "v": "अथ त्वां पूजयिष्यामि हत्वा वै सर्वसैन्धवान् । अहं पश्यामि विजयं कृत्स्नं भाविनमेव ते ।।"},
{"c": "5.133", "t": "पुत्र उवाच ।"},
{"c": "5.133", "n": "20", "i": 25945, "v": "अकोशस्यासहायस्य कुतः स्विद्विजयो मम । इत्यवस्थां विदित्वेमामात्मनात्मनि दारुणाम् । राज्याद्भावो निवृत्तो मे त्रिदिवादिव दुष्कृतेः ।।"},
{"c": "5.133", "n": "21", "i": 25946, "v": "ईदृशं भवती कंचिदुपायमनुपश्यति । तन्मे परिणतप्रज्ञे सम्यक्प्रब्रूहि पृच्छते । करिष्यामि हि तत्सर्वं यथावदनुशासनम् ।।"},
{"c": "5.133", "t": "मातोवाच ।"},
{"c": "5.133", "n": "22", "i": 25947, "v": "पुत्रात्मा नावमन्तव्यः पूर्वाभिरसमृद्धिभिः । अभूत्वा हि भवन्त्यर्था भूत्वा नश्यन्ति चापरे ।।"},
{"c": "5.133", "n": "23", "i": 25948, "v": "अमर्षेणैव चाप्यर्था नारब्धव्याः सुबालिशैः । सर्वेषां कर्मणां तात फले नित्यमनित्यता ।।"},
{"c": "5.133", "n": "24", "i": 25949, "v": "अनित्यमिति जानन्तो न भवन्ति भवन्ति च । अथ ये नैव कुर्वन्ति नैव जातु भवन्ति ते ।।"},
{"c": "5.133", "n": "25", "i": 25950, "v": "ऐकगुण्यमनीहायामभावः कर्मणां फलम् । अथ द्वैगुण्यमीहायां फलं भवति वा न वा ।।"},
{"c": "5.133", "n": "26", "i": 25951, "v": "यस्य प्रागेव विदिता सर्वार्थानामनित्यता । नुदेद्वृद्धिसमृद्धी स प्रतिकूले नृपात्मज ।।"},
{"c": "5.133", "n": "27", "i": 25952, "v": "उत्थातव्यं जागृतव्यं योक्तव्यं भूतिकर्मसु । भविष्यतीत्येव मनः कृत्वा सततमव्यथैः । मङ्गलानि पुरस्कृत्य ब्राह्मणैश्चेश्वरैः सह ।।"},
{"c": "5.133", "n": "28", "i": 25953, "v": "प्राज्ञस्य नृपतेराशु वृद्धिर्भवति पुत्रक । अभिवर्तति लक्ष्मीस्तं प्राचीमिव दिवाकरः ।।"},
{"c": "5.133", "n": "29", "i": 25954, "v": "निदर्शनान्युपायांश्च बहून्युद्धर्षणानि च । अनुदर्शितरूपोऽसि पश्यामि कुरु पौरुषम् । पुरुषार्थमभिप्रेतं समाहर्तुमिहार्हसि ।।"},
{"c": "5.133", "n": "30", "i": 25955, "v": "क्रुद्धाँल्लुब्धान्परिक्षीणानवक्षिप्तान्विमानितान् । स्पर्धिनश्चैव ये केचित्तान्युक्त उपधारय ।।"},
{"c": "5.133", "n": "31", "i": 25956, "v": "एतेन त्वं प्रकारेण महतो भेत्स्यसे गणान् । महावेग इवोद्धूतो मातरिश्वा बलाहकान् ।।"},
{"c": "5.133", "n": "32", "i": 25957, "v": "तेषामग्रप्रदायी स्याः कल्योत्थायी प्रियंवदः । ते त्वां प्रियं करिष्यन्ति पुरो धास्यन्ति च ध्रुवम् ।।"},
{"c": "5.133", "n": "33", "i": 25958, "v": "यदैव शत्रुर्जानीयात्सपत्नं त्यक्तजीवितम् । तदैवास्मादुद्विजते सर्पाद्वेश्मगतादिव ।।"},
{"c": "5.133", "n": "34", "i": 25959, "v": "तं विदित्वा पराक्रान्तं वशे न कुरुते यदि । निर्वादैर्निर्वदेदेनमन्ततस्तद्भविष्यति ।।"},
{"c": "5.133", "n": "35", "i": 25960, "v": "निर्वादादास्पदं लब्ध्वा धनवृद्धिर्भविष्यति । धनवन्तं हि मित्राणि भजन्ते चाश्रयन्ति च ।।"},
{"c": "5.133", "n": "36", "i": 25961, "v": "स्खलितार्थं पुनस्तात संत्यजन्त्यपि बान्धवाः । अप्यस्मिन्नाश्रयन्ते च जुगुप्सन्ति च तादृशम् ।।"},
{"c": "5.133", "n": "37", "i": 25962, "v": "शत्रुं कृत्वा यः सहायं विश्वासमुपगच्छति । अतः संभाव्यमेवैतद्यद्राज्यं प्राप्नुयादिति ।।"},
{"c": "5.134", "t": "मातोवाच ।"},
{"c": "5.134", "n": "1", "i": 25963, "v": "नैव राज्ञा दरः कार्यो जातु कस्यांचिदापदि । अथ चेदपि दीर्णः स्यान्नैव वर्तेत दीर्णवत् ।।"},
{"c": "5.134", "n": "2", "i": 25964, "v": "दीर्णं हि दृष्ट्वा राजानं सर्वमेवानुदीर्यते । राष्ट्रं बलममात्याश्च पृथक्कुर्वन्ति ते मतिम् ।।"},
{"c": "5.134", "n": "3", "i": 25965, "v": "शत्रूनेके प्रपद्यन्ते प्रजहत्यपरे पुनः । अन्वेके प्रजिहीर्षन्ति ये पुरस्ताद्विमानिताः ।।"},
{"c": "5.134", "n": "4", "i": 25966, "v": "य एवात्यन्तसुहृदस्त एनं पर्युपासते । अशक्तयः स्वस्तिकामा बद्धवत्सा इडा इव । शोचन्तमनुशोचन्ति प्रतीतानिव बान्धवान् ।।"},
{"c": "5.134", "n": "5", "i": 25967, "v": "अपि ते पूजिताः पूर्वमपि ते सुहृदो मताः । ये राष्ट्रमभिमन्यन्ते राज्ञो व्यसनमीयुषः । मा दीदरस्त्वं सुहृदो मा त्वां दीर्णं प्रहासिषुः ।।"},
{"c": "5.134", "n": "6", "i": 25968, "v": "प्रभावं पौरुषं बुद्धिं जिज्ञासन्त्या मया तव । उल्लपन्त्या समाश्वासं बलवानिव दुर्बलम् ।।"},
{"c": "5.134", "n": "7", "i": 25969, "v": "यद्येतत्संविजानासि यदि सम्यग्ब्रवीम्यहम् । कृत्वासौम्यमिवात्मानं जयायोत्तिष्ठ संजय ।।"},
{"c": "5.134", "n": "8", "i": 25970, "v": "अस्ति नः कोशनिचयो महानविदितस्तव । तमहं वेद नान्यस्तमुपसंपादयामि ते ।।"},
{"c": "5.134", "n": "9", "i": 25971, "v": "सन्ति नैकशता भूयः सुहृदस्तव संजय । सुखदुःखसहा वीर शतार्हा अनिवर्तिनः ।।"},
{"c": "5.134", "n": "10", "i": 25972, "v": "तादृशा हि सहाया वै पुरुषस्य बुभूषतः । ईषदुज्जिहतः किंचित्सचिवाः शत्रुकर्शनाः ।।"},
{"c": "5.134", "t": "पुत्र उवाच ।"},
{"c": "5.134", "n": "11", "i": 25973, "v": "कस्य त्वीदृशकं वाक्यं श्रुत्वापि स्वल्पचेतसः । तमो न व्यपहन्येत सुचित्रार्थपदाक्षरम् ।।"},
{"c": "5.134", "n": "12", "i": 25974, "v": "उदके धूरियं धार्या सर्तव्यं प्रवणे मया । यस्य मे भवती नेत्री भविष्यद्भूतदर्शिनी ।।"},
{"c": "5.134", "n": "13", "i": 25975, "v": "अहं हि वचनं त्वत्तः शुश्रूषुरपरापरम् । किंचित्किंचित्प्रतिवदंस्तूष्णीमासं मुहुर्मुहुः ।।"},
{"c": "5.134", "n": "14", "i": 25976, "v": "अतृप्यन्नमृतस्येव कृच्छ्राल्लब्धस्य बान्धवात् । उद्यच्छाम्येष शत्रूणां नियमाय जयाय च ।।"},
{"c": "5.134", "t": "कुन्त्युवाच ।"},
{"c": "5.134", "n": "15", "i": 25977, "v": "सदश्व इव स क्षिप्तः प्रणुन्नो वाक्यसायकैः । तच्चकार तथा सर्वं यथावदनुशासनम् ।।"},
{"c": "5.134", "n": "16", "i": 25978, "v": "इदमुद्धर्षणं भीमं तेजोवर्धनमुत्तमम् । राजानं श्रावयेन्मन्त्री सीदन्तं शत्रुपीडितम् ।।"},
{"c": "5.134", "n": "17", "i": 25979, "v": "जयो नामेतिहासोऽयं श्रोतव्यो विजिगीषुणा । महीं विजयते क्षिप्रं श्रुत्वा शत्रूंश्च मर्दति ।।"},
{"c": "5.134", "n": "18", "i": 25980, "v": "इदं पुंसवनं चैव वीराजननमेव च । अभीक्ष्णं गर्भिणी श्रुत्वा ध्रुवं वीरं प्रजायते ।।"},
{"c": "5.134", "n": "19", "i": 25981, "v": "विद्याशूरं तपःशूरं दमशूरं तपस्विनम् । ब्राह्म्या श्रिया दीप्यमानं साधुवादेन संमतम् ।।"},
{"c": "5.134", "n": "20", "i": 25982, "v": "अर्चिष्मन्तं बलोपेतं महाभागं महारथम् । धृष्टवन्तमनाधृष्यं जेतारमपराजितम् ।।"},
{"c": "5.134", "n": "21", "i": 25983, "v": "नियन्तारमसाधूनां गोप्तारं धर्मचारिणाम् । तदर्थं क्षत्रिया सूते वीरं सत्यपराक्रमम् ।।"},
{"c": "5.135", "t": "कुन्त्युवाच ।"},
{"c": "5.135", "n": "1", "i": 25984, "v": "अर्जुनं केशव ब्रूयास्त्वयि जाते स्म सूतके । उपोपविष्टा नारीभिराश्रमे परिवारिता ।।"},
{"c": "5.135", "n": "2", "i": 25985, "v": "अथान्तरिक्षे वागासीद्दिव्यरूपा मनोरमा । सहस्राक्षसमः कुन्ति भविष्यत्येष ते सुतः ।।"},
{"c": "5.135", "n": "3", "i": 25986, "v": "एष जेष्यति संग्रामे कुरून्सर्वान्समागतान् । भीमसेनद्वितीयश्च लोकमुद्वर्तयिष्यति ।।"},
{"c": "5.135", "n": "4", "i": 25987, "v": "पुत्रस्ते पृथिवीं जेता यशश्चास्य दिवस्पृशम् । हत्वा कुरून्ग्रामजन्ये वासुदेवसहायवान् ।।"},
{"c": "5.135", "n": "5", "i": 25988, "v": "पित्र्यमंशं प्रनष्टं च पुनरप्युद्धरिष्यति । भ्रातृभिः सहितः श्रीमांस्त्रीन्मेधानाहरिष्यति ।।"},
{"c": "5.135", "n": "6", "i": 25989, "v": "तं सत्यसंधं बीभत्सुं सव्यसाचिनमच्युत । यथाहमेवं जानामि बलवन्तं दुरासदम् । तथा तदस्तु दाशार्ह यथा वागभ्यभाषत ।।"},
{"c": "5.135", "n": "7", "i": 25990, "v": "धर्मश्चेदस्ति वार्ष्णेय तथा सत्यं भविष्यति । त्वं चापि तत्तथा कृष्ण सर्वं संपादयिष्यसि ।।"},
{"c": "5.135", "n": "8", "i": 25991, "v": "नाहं तदभ्यसूयामि यथा वागभ्यभाषत । नमो धर्माय महते धर्मो धारयति प्रजाः ।।"},
{"c": "5.135", "n": "9", "i": 25992, "v": "एतद्धनंजयो वाच्यो नित्योद्युक्तो वृकोदरः । यदर्थं क्षत्रिया सूते तस्य कालोऽयमागतः । न हि वैरं समासाद्य सीदन्ति पुरुषर्षभाः ।।"},
{"c": "5.135", "n": "10", "i": 25993, "v": "विदिता ते सदा बुद्धिर्भीमस्य न स शाम्यति । यावदन्तं न कुरुते शत्रूणां शत्रुकर्शनः ।।"},
{"c": "5.135", "n": "11", "i": 25994, "v": "सर्वधर्मविशेषज्ञां स्नुषां पाण्डोर्महात्मनः । ब्रूया माधव कल्याणीं कृष्णां कृष्ण यशस्विनीम् ।।"},
{"c": "5.135", "n": "12", "i": 25995, "v": "युक्तमेतन्महाभागे कुले जाते यशस्विनि । यन्मे पुत्रेषु सर्वेषु यथावत्त्वमवर्तिथाः ।।"},
{"c": "5.135", "n": "13", "i": 25996, "v": "माद्रीपुत्रौ च वक्तव्यौ क्षत्रधर्मरतावुभौ । विक्रमेणार्जितान्भोगान्वृणीतं जीवितादपि ।।"},
{"c": "5.135", "n": "14", "i": 25997, "v": "विक्रमाधिगता ह्यर्थाः क्षत्रधर्मेण जीवतः । मनो मनुष्यस्य सदा प्रीणन्ति पुरुषोत्तम ।।"},
{"c": "5.135", "n": "15", "i": 25998, "v": "यच्च वः प्रेक्षमाणानां सर्वधर्मोपचायिनी । पाञ्चाली परुषाण्युक्ता को नु तत्क्षन्तुमर्हति ।।"},
{"c": "5.135", "n": "16", "i": 25999, "v": "न राज्यहरणं दुःखं द्यूते चापि पराजयः । प्रव्राजनं सुतानां वा न मे तद्दुःखकारणम् ।।"},
{"c": "5.135", "n": "17", "i": 26000, "v": "यत्तु सा बृहती श्यामा सभायां रुदती तदा । अश्रौषीत्परुषा वाचस्तन्मे दुःखतरं मतम् ।।"},
{"c": "5.135", "n": "18", "i": 26001, "v": "स्त्रीधर्मिणी वरारोहा क्षत्रधर्मरता सदा । नाध्यगच्छत्तदा नाथं कृष्णा नाथवती सती ।।"},
{"c": "5.135", "n": "19", "i": 26002, "v": "तं वै ब्रूहि महाबाहो सर्वशस्त्रभृतां वरम् । अर्जुनं पुरुषव्याघ्रं द्रौपद्याः पदवीं चर ।।"},
{"c": "5.135", "n": "20", "i": 26003, "v": "विदितौ हि तवात्यन्तं क्रुद्धाविव यमान्तकौ । भीमार्जुनौ नयेतां हि देवानपि परां गतिम् ।।"},
{"c": "5.135", "n": "21", "i": 26004, "v": "तयोश्चैतदवज्ञानं यत्सा कृष्णा सभागता । दुःशासनश्च यद्भीमं कटुकान्यभ्यभाषत । पश्यतां कुरुवीराणां तच्च संस्मारयेः पुनः ।।"},
{"c": "5.135", "n": "22", "i": 26005, "v": "पाण्डवान्कुशलं पृच्छेः सपुत्रान्कृष्णया सह । मां च कुशलिनीं ब्रूयास्तेषु भूयो जनार्दन । अरिष्टं गच्छ पन्थानं पुत्रान्मे परिपालय ।।"},
{"c": "5.135", "t": "वैशंपायन उवाच ।"},
{"c": "5.135", "n": "23", "i": 26006, "v": "अभिवाद्याथ तां कृष्णः कृत्वा चाभिप्रदक्षिणम् । निश्चक्राम महाबाहुः सिंहखेलगतिस्ततः ।।"},
{"c": "5.135", "n": "24", "i": 26007, "v": "ततो विसर्जयामास भीष्मादीन्कुरुपुंगवान् । आरोप्य च रथे कर्णं प्रायात्सात्यकिना सह ।।"},
{"c": "5.135", "n": "25", "i": 26008, "v": "ततः प्रयाते दाशार्हे कुरवः संगता मिथः । जजल्पुर्महदाश्चर्यं केशवे परमाद्भुतम् ।।"},
{"c": "5.135", "n": "26", "i": 26009, "v": "प्रमूढा पृथिवी सर्वा मृत्युपाशसिता कृता । दुर्योधनस्य बालिश्यान्नैतदस्तीति चाब्रुवन् ।।"},
{"c": "5.135", "n": "27", "i": 26010, "v": "ततो निर्याय नगरात्प्रययौ पुरुषोत्तमः । मन्त्रयामास च तदा कर्णेन सुचिरं सह ।।"},
{"c": "5.135", "n": "28", "i": 26011, "v": "विसर्जयित्वा राधेयं सर्वयादवनन्दनः । ततो जवेन महता तूर्णमश्वानचोदयत् ।।"},
{"c": "5.135", "n": "29", "i": 26012, "v": "ते पिबन्त इवाकाशं दारुकेण प्रचोदिताः । हया जग्मुर्महावेगा मनोमारुतरंहसः ।।"},
{"c": "5.135", "n": "30", "i": 26013, "v": "ते व्यतीत्य तमध्वानं क्षिप्रं श्येना इवाशुगाः । उच्चैः सूर्यमुपप्लव्यं शार्ङ्गधन्वानमावहन् ।।"},
{"c": "5.136", "t": "वैशंपायन उवाच ।"},
{"c": "5.136", "n": "1", "i": 26014, "v": "कुन्त्यास्तु वचनं श्रुत्वा भीष्मद्रोणौ महारथौ । दुर्योधनमिदं वाक्यमूचतुः शासनातिगम् ।।"},
{"c": "5.136", "n": "2", "i": 26015, "v": "श्रुतं ते पुरुषव्याघ्र कुन्त्याः कृष्णस्य संनिधौ । वाक्यमर्थवदव्यग्रमुक्तं धर्म्यमनुत्तमम् ।।"},
{"c": "5.136", "n": "3", "i": 26016, "v": "तत्करिष्यन्ति कौन्तेया वासुदेवस्य संमतम् । न हि ते जातु शाम्येरन्नृते राज्येन कौरव ।।"},
{"c": "5.136", "n": "4", "i": 26017, "v": "क्लेशिता हि त्वया पार्था धर्मपाशसितास्तदा । सभायां द्रौपदी चैव तैश्च तन्मर्षितं तव ।।"},
{"c": "5.136", "n": "5", "i": 26018, "v": "कृतास्त्रं ह्यर्जुनं प्राप्य भीमं च कृतनिश्रमम् । गाण्डीवं चेषुधी चैव रथं च ध्वजमेव च । सहायं वासुदेवं च न क्षंस्यति युधिष्ठिरः ।।"},
{"c": "5.136", "n": "6", "i": 26019, "v": "प्रत्यक्षं ते महाबाहो यथा पार्थेन धीमता । विराटनगरे पूर्वं सर्वे स्म युधि निर्जिताः ।।"},
{"c": "5.136", "n": "7", "i": 26020, "v": "दानवान्घोरकर्माणो निवातकवचान्युधि । रौद्रमस्त्रं समाधाय दग्धवानस्त्रवह्निना ।।"},
{"c": "5.136", "n": "8", "i": 26021, "v": "कर्णप्रभृतयश्चेमे त्वं चापि कवची रथी । मोक्षिता घोषयात्रायां पर्याप्तं तन्निदर्शनम् ।।"},
{"c": "5.136", "n": "9", "i": 26022, "v": "प्रशाम्य भरतश्रेष्ठ भ्रातृभिः सह पाण्डवैः । रक्षेमां पृथिवीं सर्वां मृत्योर्दंष्ट्रान्तरं गताम् ।।"},
{"c": "5.136", "n": "10", "i": 26023, "v": "ज्येष्ठो भ्राता धर्मशीलो वत्सलः श्लक्ष्णवाक्शुचिः । तं गच्छ पुरुषव्याघ्रं व्यपनीयेह किल्बिषम् ।।"},
{"c": "5.136", "n": "11", "i": 26024, "v": "दृष्टश्चेत्त्वं पाण्डवेन व्यपनीतशरासनः । प्रसन्नभ्रुकुटिः श्रीमान्कृता शान्तिः कुलस्य नः ।।"},
{"c": "5.136", "n": "12", "i": 26025, "v": "तमभ्येत्य सहामात्यः परिष्वज्य नृपात्मजम् । अभिवादय राजानं यथापूर्वमरिंदम ।।"},
{"c": "5.136", "n": "13", "i": 26026, "v": "अभिवादयमानं त्वां पाणिभ्यां भीमपूर्वजः । प्रतिगृह्णातु सौहार्दात्कुन्तीपुत्रो युधिष्ठिरः ।।"},
{"c": "5.136", "n": "14", "i": 26027, "v": "सिंहस्कन्धोरुबाहुस्त्वां वृत्तायतमहाभुजः । परिष्वजतु बाहुभ्यां भीमः प्रहरतां वरः ।।"},
{"c": "5.136", "n": "15", "i": 26028, "v": "सिंहग्रीवो गुडाकेशस्ततस्त्वां पुष्करेक्षणः । अभिवादयतां पार्थः कुन्तीपुत्रो धनंजयः ।।"},
{"c": "5.136", "n": "16", "i": 26029, "v": "आश्विनेयौ नरव्याघ्रौ रूपेणाप्रतिमौ भुवि । तौ च त्वां गुरुवत्प्रेम्णा पूजया प्रत्युदीयताम् ।।"},
{"c": "5.136", "n": "17", "i": 26030, "v": "मुञ्चन्त्वानन्दजाश्रूणि दाशार्हप्रमुखा नृपाः । संगच्छ भ्रातृभिः सार्धं मानं संत्यज्य पार्थिव ।।"},
{"c": "5.136", "n": "18", "i": 26031, "v": "प्रशाधि पृथिवीं कृत्स्नां ततस्तं भ्रातृभिः सह । समालिङ्ग्य च हर्षेण नृपा यान्तु परस्परम् ।।"},
{"c": "5.136", "n": "19", "i": 26032, "v": "अलं युद्धेन राजेन्द्र सुहृदां शृणु कारणम् । ध्रुवं विनाशो युद्धे हि क्षत्रियाणां प्रदृश्यते ।।"},
{"c": "5.136", "n": "20", "i": 26033, "v": "ज्योतींषि प्रतिकूलानि दारुणा मृगपक्षिणः । उत्पाता विविधा वीर दृश्यन्ते क्षत्रनाशनाः ।।"},
{"c": "5.136", "n": "21", "i": 26034, "v": "विशेषत इहास्माकं निमित्तानि विनाशने । उल्काभिर्हि प्रदीप्ताभिर्वध्यते पृतना तव ।।"},
{"c": "5.136", "n": "22", "i": 26035, "v": "वाहनान्यप्रहृष्टानि रुदन्तीव विशां पते । गृध्रास्ते पर्युपासन्ते सैन्यानि च समन्ततः ।।"},
{"c": "5.136", "n": "23", "i": 26036, "v": "नगरं न यथापूर्वं तथा राजनिवेशनम् । शिवाश्चाशिवनिर्घोषा दीप्तां सेवन्ति वै दिशम् ।।"},
{"c": "5.136", "n": "24", "i": 26037, "v": "कुरु वाक्यं पितुर्मातुरस्माकं च हितैषिणाम् । त्वय्यायत्तो महाबाहो शमो व्यायाम एव च ।।"},
{"c": "5.136", "n": "25", "i": 26038, "v": "न चेत्करिष्यसि वचः सुहृदामरिकर्शन । तप्स्यसे वाहिनीं दृष्ट्वा पार्थबाणप्रपीडिताम् ।।"},
{"c": "5.136", "n": "26", "i": 26039, "v": "भीमस्य च महानादं नदतः शुष्मिणो रणे । श्रुत्वा स्मर्तासि मे वाक्यं गाण्डीवस्य च निस्वनम् । यद्येतदपसव्यं ते भविष्यति वचो मम ।।"},
{"c": "5.137", "t": "वैशंपायन उवाच ।"},
{"c": "5.137", "n": "1", "i": 26040, "v": "एवमुक्तस्तु विमनास्तिर्यग्दृष्टिरधोमुखः । संहत्य च भ्रुवोर्मध्यं न किंचिद्व्याजहार ह ।।"},
{"c": "5.137", "n": "2", "i": 26041, "v": "तं वै विमनसं दृष्ट्वा संप्रेक्ष्यान्योन्यमन्तिकात् । पुनरेवोत्तरं वाक्यमुक्तवन्तौ नरर्षभौ ।।"},
{"c": "5.137", "t": "भीष्म उवाच ।"},
{"c": "5.137", "n": "3", "i": 26042, "v": "शुश्रूषुमनसूयं च ब्रह्मण्यं सत्यसंगरम् । प्रतियोत्स्यामहे पार्थमतो दुःखतरं नु किम् ।।"},
{"c": "5.137", "t": "द्रोण उवाच ।"},
{"c": "5.137", "n": "4", "i": 26043, "v": "अश्वत्थाम्नि यथा पुत्रे भूयो मम धनंजये । बहुमानः परो राजन्संनतिश्च कपिध्वजे ।।"},
{"c": "5.137", "n": "5", "i": 26044, "v": "तं चेत्पुत्रात्प्रियतरं प्रतियोत्स्ये धनंजयम् । क्षत्रधर्ममनुष्ठाय धिगस्तु क्षत्रजीविकाम् ।।"},
{"c": "5.137", "n": "6", "i": 26045, "v": "यस्य लोके समो नास्ति कश्चिदन्यो धनुर्धरः । मत्प्रसादात्स बीभत्सुः श्रेयानन्यैर्धनुर्धरैः ।।"},
{"c": "5.137", "n": "7", "i": 26046, "v": "मित्रध्रुग्दुष्टभावश्च नास्तिकोऽथानृजुः शठः । न सत्सु लभते पूजां यज्ञे मूर्ख इवागतः ।।"},
{"c": "5.137", "n": "8", "i": 26047, "v": "वार्यमाणोऽपि पापेभ्यः पापात्मा पापमिच्छति । चोद्यमानोऽपि पापेन शुभात्मा शुभमिच्छति ।।"},
{"c": "5.137", "n": "9", "i": 26048, "v": "मिथ्योपचरिता ह्येते वर्तमाना ह्यनु प्रिये । अहितत्वाय कल्पन्ते दोषा भरतसत्तम ।।"},
{"c": "5.137", "n": "10", "i": 26049, "v": "त्वमुक्तः कुरुवृद्धेन मया च विदुरेण च । वासुदेवेन च तथा श्रेयो नैवाभिपद्यसे ।।"},
{"c": "5.137", "n": "11", "i": 26050, "v": "अस्ति मे बलमित्येव सहसा त्वं तितीर्षसि । सग्राहनक्रमकरं गङ्गावेगमिवोष्णगे ।।"},
{"c": "5.137", "n": "12", "i": 26051, "v": "वास एव यथा हि त्वं प्रावृण्वानोऽद्य मन्यसे । स्रजं त्यक्तामिव प्राप्य लोभाद्यौधिष्ठिरीं श्रियम् ।।"},
{"c": "5.137", "n": "13", "i": 26052, "v": "द्रौपदीसहितं पार्थं सायुधैर्भ्रातृभिर्वृतम् । वनस्थमपि राज्यस्थः पाण्डवं कोऽतिजीवति ।।"},
{"c": "5.137", "n": "14", "i": 26053, "v": "निदेशे यस्य राजानः सर्वे तिष्ठन्ति किंकराः । तमैलविलमासाद्य धर्मराजो व्यराजत ।।"},
{"c": "5.137", "n": "15", "i": 26054, "v": "कुबेरसदनं प्राप्य ततो रत्नान्यवाप्य च । स्फीतमाक्रम्य ते राष्ट्रं राज्यमिच्छन्ति पाण्डवाः ।।"},
{"c": "5.137", "n": "16", "i": 26055, "v": "दत्तं हुतमधीतं च ब्राह्मणास्तर्पिता धनैः । आवयोर्गतमायुश्च कृतकृत्यौ च विद्धि नौ ।।"},
{"c": "5.137", "n": "17", "i": 26056, "v": "त्वं तु हित्वा सुखं राज्यं मित्राणि च धनानि च । विग्रहं पाण्डवैः कृत्वा महद्व्यसनमाप्स्यसि ।।"},
{"c": "5.137", "n": "18", "i": 26057, "v": "द्रौपदी यस्य चाशास्ते विजयं सत्यवादिनी । तपोघोरव्रता देवी न त्वं जेष्यसि पाण्डवम् ।।"},
{"c": "5.137", "n": "19", "i": 26058, "v": "मन्त्री जनार्दनो यस्य भ्राता यस्य धनंजयः । सर्वशस्त्रभृतां श्रेष्ठं कथं जेष्यसि पाण्डवम् ।।"},
{"c": "5.137", "n": "20", "i": 26059, "v": "सहाया ब्राह्मणा यस्य धृतिमन्तो जितेन्द्रियाः । तमुग्रतपसं वीरं कथं जेष्यसि पाण्डवम् ।।"},
{"c": "5.137", "n": "21", "i": 26060, "v": "पुनरुक्तं च वक्ष्यामि यत्कार्यं भूतिमिच्छता । सुहृदा मज्जमानेषु सुहृत्सु व्यसनार्णवे ।।"},
{"c": "5.137", "n": "22", "i": 26061, "v": "अलं युद्धेन तैर्वीरैः शाम्य त्वं कुरुवृद्धये । मा गमः ससुतामात्यः सबलश्च पराभवम् ।।"},
{"c": "5.138", "t": "धृतराष्ट्र उवाच ।"},
{"c": "5.138", "n": "1", "i": 26062, "v": "राजपुत्रैः परिवृतस्तथामात्यैश्च संजय । उपारोप्य रथे कर्णं निर्यातो मधुसूदनः ।।"},
{"c": "5.138", "n": "2", "i": 26063, "v": "किमब्रवीद्रथोपस्थे राधेयं परवीरहा । कानि सान्त्वानि गोविन्दः सूतपुत्रे प्रयुक्तवान् ।।"},
{"c": "5.138", "n": "3", "i": 26064, "v": "ओघमेघस्वनः काले यत्कृष्णः कर्णमब्रवीत् । मृदु वा यदि वा तीक्ष्णं तन्ममाचक्ष्व संजय ।।"},
{"c": "5.138", "t": "संजय उवाच ।"},
{"c": "5.138", "n": "4", "i": 26065, "v": "आनुपूर्व्येण वाक्यानि श्लक्ष्णानि च मृदूनि च । प्रियाणि धर्मयुक्तानि सत्यानि च हितानि च ।।"},
{"c": "5.138", "n": "5", "i": 26066, "v": "हृदयग्रहणीयानि राधेयं मधुसूदनः । यान्यब्रवीदमेयात्मा तानि मे शृणु भारत ।।"},
{"c": "5.138", "t": "वासुदेव उवाच ।"},
{"c": "5.138", "n": "6", "i": 26067, "v": "उपासितास्ते राधेय ब्राह्मणा वेदपारगाः । तत्त्वार्थं परिपृष्टाश्च नियतेनानसूयया ।।"},
{"c": "5.138", "n": "7", "i": 26068, "v": "त्वमेव कर्ण जानासि वेदवादान्सनातनान् । त्वं ह्येव धर्मशास्त्रेषु सूक्ष्मेषु परिनिष्ठितः ।।"},
{"c": "5.138", "n": "8", "i": 26069, "v": "कानीनश्च सहोढश्च कन्यायां यश्च जायते । वोढारं पितरं तस्य प्राहुः शास्त्रविदो जनाः ।।"},
{"c": "5.138", "n": "9", "i": 26070, "v": "सोऽसि कर्ण तथा जातः पाण्डोः पुत्रोऽसि धर्मतः । निग्रहाद्धर्मशास्त्राणामेहि राजा भविष्यसि ।।"},
{"c": "5.138", "n": "10", "i": 26071, "v": "पितृपक्षे हि ते पार्था मातृपक्षे च वृष्णयः । द्वौ पक्षावभिजानीहि त्वमेतौ पुरुषर्षभ ।।"},
{"c": "5.138", "n": "11", "i": 26072, "v": "मया सार्धमितो यातमद्य त्वां तात पाण्डवाः । अभिजानन्तु कौन्तेयं पूर्वजातं युधिष्ठिरात् ।।"},
{"c": "5.138", "n": "12", "i": 26073, "v": "पादौ तव ग्रहीष्यन्ति भ्रातरः पञ्च पाण्डवाः । द्रौपदेयास्तथा पञ्च सौभद्रश्चापराजितः ।।"},
{"c": "5.138", "n": "13", "i": 26074, "v": "राजानो राजपुत्राश्च पाण्डवार्थे समागताः । पादौ तव ग्रहीष्यन्ति सर्वे चान्धकवृष्णयः ।।"},
{"c": "5.138", "n": "14", "i": 26075, "v": "हिरण्मयांश्च ते कुम्भान्राजतान्पार्थिवांस्तथा । ओषध्यः सर्वबीजानि सर्वरत्नानि वीरुधः ।।"},
{"c": "5.138", "n": "15", "i": 26076, "v": "राजन्या राजकन्याश्चाप्यानयन्त्वभिषेचनम् । षष्ठे च त्वां तथा काले द्रौपद्युपगमिष्यति ।।"},
{"c": "5.138", "n": "16", "i": 26077, "v": "अद्य त्वामभिषिञ्चन्तु चातुर्वैद्या द्विजातयः । पुरोहितः पाण्डवानां व्याघ्रचर्मण्यवस्थितम् ।।"},
{"c": "5.138", "n": "17", "i": 26078, "v": "तथैव भ्रातरः पञ्च पाण्डवाः पुरुषर्षभाः । द्रौपदेयास्तथा पञ्च पाञ्चालाश्चेदयस्तथा ।।"},
{"c": "5.138", "n": "18", "i": 26079, "v": "अहं च त्वाभिषेक्ष्यामि राजानं पृथिवीपतिम् । युवराजोऽस्तु ते राजा कुन्तीपुत्रो युधिष्ठिरः ।।"},
{"c": "5.138", "n": "19", "i": 26080, "v": "गृहीत्वा व्यजनं श्वेतं धर्मात्मा संशितव्रतः । उपान्वारोहतु रथं कुन्तीपुत्रो युधिष्ठिरः ।।"},
{"c": "5.138", "n": "20", "i": 26081, "v": "छत्रं च ते महच्छ्वेतं भीमसेनो महाबलः । अभिषिक्तस्य कौन्तेय कौन्तेयो धारयिष्यति ।।"},
{"c": "5.138", "n": "21", "i": 26082, "v": "किङ्किणीशतनिर्घोषं वैयाघ्रपरिवारणम् । रथं श्वेतहयैर्युक्तमर्जुनो वाहयिष्यति ।।"},
{"c": "5.138", "n": "22", "i": 26083, "v": "अभिमन्युश्च ते नित्यं प्रत्यासन्नो भविष्यति । नकुलः सहदेवश्च द्रौपदेयाश्च पञ्च ये ।।"},
{"c": "5.138", "n": "23", "i": 26084, "v": "पाञ्चालास्त्वानुयास्यन्ति शिखण्डी च महारथः । अहं च त्वानुयास्यामि सर्वे चान्धकवृष्णयः । दाशार्हाः परिवारास्ते दाशार्णाश्च विशां पते ।।"},
{"c": "5.138", "n": "24", "i": 26085, "v": "भुङ्क्ष्व राज्यं महाबाहो भ्रातृभिः सह पाण्डवैः । जपैर्होमैश्च संयुक्तो मङ्गलैश्च पृथग्विधैः ।।"},
{"c": "5.138", "n": "25", "i": 26086, "v": "पुरोगमाश्च ते सन्तु द्रविडाः सह कुन्तलैः । आन्ध्रास्तालचराश्चैव चूचुपा वेणुपास्तथा ।।"},
{"c": "5.138", "n": "26", "i": 26087, "v": "स्तुवन्तु त्वाद्य बहुशः स्तुतिभिः सूतमागधाः । विजयं वसुषेणस्य घोषयन्तु च पाण्डवाः ।।"},
{"c": "5.138", "n": "27", "i": 26088, "v": "स त्वं परिवृतः पार्थैर्नक्षत्रैरिव चन्द्रमाः । प्रशाधि राज्यं कौन्तेय कुन्तीं च प्रतिनन्दय ।।"},
{"c": "5.138", "n": "28", "i": 26089, "v": "मित्राणि ते प्रहृष्यन्तु व्यथन्तु रिपवस्तथा । सौभ्रात्रं चैव तेऽद्यास्तु भ्रातृभिः सह पाण्डवैः ।।"},
{"c": "5.139", "t": "कर्ण उवाच ।"},
{"c": "5.139", "n": "1", "i": 26090, "v": "असंशयं सौहृदान्मे प्रणयाच्चात्थ केशव । सख्येन चैव वार्ष्णेय श्रेयस्कामतयैव च ।।"},
{"c": "5.139", "n": "2", "i": 26091, "v": "सर्वं चैवाभिजानामि पाण्डोः पुत्रोऽस्मि धर्मतः । निग्रहाद्धर्मशास्त्राणां यथा त्वं कृष्ण मन्यसे ।।"},
{"c": "5.139", "n": "3", "i": 26092, "v": "कन्या गर्भं समाधत्त भास्करान्मां जनार्दन । आदित्यवचनाच्चैव जातं मां सा व्यसर्जयत् ।।"},
{"c": "5.139", "n": "4", "i": 26093, "v": "सोऽस्मि कृष्ण तथा जातः पाण्डोः पुत्रोऽस्मि धर्मतः । कुन्त्या त्वहमपाकीर्णो यथा न कुशलं तथा ।।"},
{"c": "5.139", "n": "5", "i": 26094, "v": "सूतो हि मामधिरथो दृष्ट्वैव अनयद्गृहान् । राधायाश्चैव मां प्रादात्सौहार्दान्मधुसूदन ।।"},
{"c": "5.139", "n": "6", "i": 26095, "v": "मत्स्नेहाच्चैव राधायाः सद्यः क्षीरमवातरत् । सा मे मूत्रं पुरीषं च प्रतिजग्राह माधव ।।"},
{"c": "5.139", "n": "7", "i": 26096, "v": "तस्याः पिण्डव्यपनयं कुर्यादस्मद्विधः कथम् । धर्मविद्धर्मशास्त्राणां श्रवणे सततं रतः ।।"},
{"c": "5.139", "n": "8", "i": 26097, "v": "तथा मामभिजानाति सूतश्चाधिरथः सुतम् । पितरं चाभिजानामि तमहं सौहृदात्सदा ।।"},
{"c": "5.139", "n": "9", "i": 26098, "v": "स हि मे जातकर्मादि कारयामास माधव । शास्त्रदृष्टेन विधिना पुत्रप्रीत्या जनार्दन ।।"},
{"c": "5.139", "n": "10", "i": 26099, "v": "नाम मे वसुषेणेति कारयामास वै द्विजैः । भार्याश्चोढा मम प्राप्ते यौवने तेन केशव ।।"},
{"c": "5.139", "n": "11", "i": 26100, "v": "तासु पुत्राश्च पौत्राश्च मम जाता जनार्दन । तासु मे हृदयं कृष्ण संजातं कामबन्धनम् ।।"},
{"c": "5.139", "n": "12", "i": 26101, "v": "न पृथिव्या सकलया न सुवर्णस्य राशिभिः । हर्षाद्भयाद्वा गोविन्द अनृतं वक्तुमुत्सहे ।।"},
{"c": "5.139", "n": "13", "i": 26102, "v": "धृतराष्ट्रकुले कृष्ण दुर्योधनसमाश्रयात् । मया त्रयोदश समा भुक्तं राज्यमकण्टकम् ।।"},
{"c": "5.139", "n": "14", "i": 26103, "v": "इष्टं च बहुभिर्यज्ञैः सह सूतैर्मयासकृत् । आवाहाश्च विवाहाश्च सह सूतैः कृता मया ।।"},
{"c": "5.139", "n": "15", "i": 26104, "v": "मां च कृष्ण समाश्रित्य कृतः शस्त्रसमुद्यमः । दुर्योधनेन वार्ष्णेय विग्रहश्चापि पाण्डवैः ।।"},
{"c": "5.139", "n": "16", "i": 26105, "v": "तस्माद्रणे द्वैरथे मां प्रत्युद्यातारमच्युत । वृतवान्परमं हृष्टः प्रतीपं सव्यसाचिनः ।।"},
{"c": "5.139", "n": "17", "i": 26106, "v": "वधाद्बन्धाद्भयाद्वापि लोभाद्वापि जनार्दन । अनृतं नोत्सहे कर्तुं धार्तराष्ट्रस्य धीमतः ।।"},
{"c": "5.139", "n": "18", "i": 26107, "v": "यदि ह्यद्य न गच्छेयं द्वैरथं सव्यसाचिना । अकीर्तिः स्याद्धृषीकेश मम पार्थस्य चोभयोः ।।"},
{"c": "5.139", "n": "19", "i": 26108, "v": "असंशयं हितार्थाय ब्रूयास्त्वं मधुसूदन । सर्वं च पाण्डवाः कुर्युस्त्वद्वशित्वान्न संशयः ।।"},
{"c": "5.139", "n": "20", "i": 26109, "v": "मन्त्रस्य नियमं कुर्यास्त्वमत्र पुरुषोत्तम । एतदत्र हितं मन्ये सर्वयादवनन्दन ।।"},
{"c": "5.139", "n": "21", "i": 26110, "v": "यदि जानाति मां राजा धर्मात्मा संशितव्रतः । कुन्त्याः प्रथमजं पुत्रं न स राज्यं ग्रहीष्यति ।।"},
{"c": "5.139", "n": "22", "i": 26111, "v": "प्राप्य चापि महद्राज्यं तदहं मधुसूदन । स्फीतं दुर्योधनायैव संप्रदद्यामरिंदम ।।"},
{"c": "5.139", "n": "23", "i": 26112, "v": "स एव राजा धर्मात्मा शाश्वतोऽस्तु युधिष्ठिरः । नेता यस्य हृषीकेशो योद्धा यस्य धनंजयः ।।"},
{"c": "5.139", "n": "24", "i": 26113, "v": "पृथिवी तस्य राष्ट्रं च यस्य भीमो महारथः । नकुलः सहदेवश्च द्रौपदेयाश्च माधव ।।"},
{"c": "5.139", "n": "25", "i": 26114, "v": "उत्तमौजा युधामन्युः सत्यधर्मा च सोमकिः । चैद्यश्च चेकितानश्च शिखण्डी चापराजितः ।।"},
{"c": "5.139", "n": "26", "i": 26115, "v": "इन्द्रगोपकवर्णाश्च केकया भ्रातरस्तथा । इन्द्रायुधसवर्णश्च कुन्तिभोजो महारथः ।।"},
{"c": "5.139", "n": "27", "i": 26116, "v": "मातुलो भीमसेनस्य सेनजिच्च महारथः । शङ्खः पुत्रो विराटस्य निधिस्त्वं च जनार्दन ।।"},
{"c": "5.139", "n": "28", "i": 26117, "v": "महानयं कृष्ण कृतः क्षत्रस्य समुदानयः । राज्यं प्राप्तमिदं दीप्तं प्रथितं सर्वराजसु ।।"},
{"c": "5.139", "n": "29", "i": 26118, "v": "धार्तराष्ट्रस्य वार्ष्णेय शस्त्रयज्ञो भविष्यति । अस्य यज्ञस्य वेत्ता त्वं भविष्यसि जनार्दन । आध्वर्यवं च ते कृष्ण क्रतावस्मिन्भविष्यति ।।"},
{"c": "5.139", "n": "30", "i": 26119, "v": "होता चैवात्र बीभत्सुः संनद्धः स कपिध्वजः । गाण्डीवं स्रुक्तथाज्यं च वीर्यं पुंसां भविष्यति ।।"},
{"c": "5.139", "n": "31", "i": 26120, "v": "ऐन्द्रं पाशुपतं ब्राह्मं स्थूणाकर्णं च माधव । मन्त्रास्तत्र भविष्यन्ति प्रयुक्ताः सव्यसाचिना ।।"},
{"c": "5.139", "n": "32", "i": 26121, "v": "अनुयातश्च पितरमधिको वा पराक्रमे । ग्रावस्तोत्रं स सौभद्रः सम्यक्तत्र करिष्यति ।।"},
{"c": "5.139", "n": "33", "i": 26122, "v": "उद्गातात्र पुनर्भीमः प्रस्तोता सुमहाबलः । विनदन्स नरव्याघ्रो नागानीकान्तकृद्रणे ।।"},
{"c": "5.139", "n": "34", "i": 26123, "v": "स चैव तत्र धर्मात्मा शश्वद्राजा युधिष्ठिरः । जपैर्होमैश्च संयुक्तो ब्रह्मत्वं कारयिष्यति ।।"},
{"c": "5.139", "n": "35", "i": 26124, "v": "शङ्खशब्दाः समुरजा भेर्यश्च मधुसूदन । उत्कृष्टसिंहनादाश्च सुब्रह्मण्यो भविष्यति ।।"},
{"c": "5.139", "n": "36", "i": 26125, "v": "नकुलः सहदेवश्च माद्रीपुत्रौ यशस्विनौ । शामित्रं तौ महावीर्यौ सम्यक्तत्र करिष्यतः ।।"},
{"c": "5.139", "n": "37", "i": 26126, "v": "कल्माषदण्डा गोविन्द विमला रथशक्तयः । यूपाः समुपकल्पन्तामस्मिन्यज्ञे जनार्दन ।।"},
{"c": "5.139", "n": "38", "i": 26127, "v": "कर्णिनालीकनाराचा वत्सदन्तोपबृंहणाः । तोमराः सोमकलशाः पवित्राणि धनूंषि च ।।"},
{"c": "5.139", "n": "39", "i": 26128, "v": "असयोऽत्र कपालानि पुरोडाशाः शिरांसि च । हविस्तु रुधिरं कृष्ण अस्मिन्यज्ञे भविष्यति ।।"},
{"c": "5.139", "n": "40", "i": 26129, "v": "इध्माः परिधयश्चैव शक्त्योऽथ विमला गदाः । सदस्या द्रोणशिष्याश्च कृपस्य च शरद्वतः ।।"},
{"c": "5.139", "n": "41", "i": 26130, "v": "इषवोऽत्र परिस्तोमा मुक्ता गाण्डीवधन्वना । महारथप्रयुक्ताश्च द्रोणद्रौणिप्रचोदिताः ।।"},
{"c": "5.139", "n": "42", "i": 26131, "v": "प्रातिप्रस्थानिकं कर्म सात्यकिः स करिष्यति । दीक्षितो धार्तराष्ट्रोऽत्र पत्नी चास्य महाचमूः ।।"},
{"c": "5.139", "n": "43", "i": 26132, "v": "घटोत्कचोऽत्र शामित्रं करिष्यति महाबलः । अतिरात्रे महाबाहो वितते यज्ञकर्मणि ।।"},
{"c": "5.139", "n": "44", "i": 26133, "v": "दक्षिणा त्वस्य यज्ञस्य धृष्टद्युम्नः प्रतापवान् । वैताने कर्मणि तते जातो यः कृष्ण पावकात् ।।"},
{"c": "5.139", "n": "45", "i": 26134, "v": "यदब्रुवमहं कृष्ण कटुकानि स्म पाण्डवान् । प्रियार्थं धार्तराष्ट्रस्य तेन तप्येऽद्य कर्मणा ।।"},
{"c": "5.139", "n": "46", "i": 26135, "v": "यदा द्रक्ष्यसि मां कृष्ण निहतं सव्यसाचिना । पुनश्चितिस्तदा चास्य यज्ञस्याथ भविष्यति ।।"},
{"c": "5.139", "n": "47", "i": 26136, "v": "दुःशासनस्य रुधिरं यदा पास्यति पाण्डवः । आनर्दं नर्दतः सम्यक्तदा सुत्यं भविष्यति ।।"},
{"c": "5.139", "n": "48", "i": 26137, "v": "यदा द्रोणं च भीष्मं च पाञ्चाल्यौ पातयिष्यतः । तदा यज्ञावसानं तद्भविष्यति जनार्दन ।।"},
{"c": "5.139", "n": "49", "i": 26138, "v": "दुर्योधनं यदा हन्ता भीमसेनो महाबलः । तदा समाप्स्यते यज्ञो धार्तराष्ट्रस्य माधव ।।"},
{"c": "5.139", "n": "50", "i": 26139, "v": "स्नुषाश्च प्रस्नुषाश्चैव धृतराष्ट्रस्य संगताः । हतेश्वरा हतसुता हतनाथाश्च केशव ।।"},
{"c": "5.139", "n": "51", "i": 26140, "v": "गान्धार्या सह रोदन्त्यः श्वगृध्रकुरराकुले । स यज्ञेऽस्मिन्नवभृथो भविष्यति जनार्दन ।।"},
{"c": "5.139", "n": "52", "i": 26141, "v": "विद्यावृद्धा वयोवृद्धाः क्षत्रियाः क्षत्रियर्षभ । वृथामृत्युं न कुर्वीरंस्त्वत्कृते मधुसूदन ।।"},
{"c": "5.139", "n": "53", "i": 26142, "v": "शस्त्रेण निधनं गच्छेत्समृद्धं क्षत्रमण्डलम् । कुरुक्षेत्रे पुण्यतमे त्रैलोक्यस्यापि केशव ।।"},
{"c": "5.139", "n": "54", "i": 26143, "v": "तदत्र पुण्डरीकाक्ष विधत्स्व यदभीप्सितम् । यथा कार्त्स्न्येन वार्ष्णेय क्षत्रं स्वर्गमवाप्नुयात् ।।"},
{"c": "5.139", "n": "55", "i": 26144, "v": "यावत्स्थास्यन्ति गिरयः सरितश्च जनार्दन । तावत्कीर्तिभवः शब्दः शाश्वतोऽयं भविष्यति ।।"},
{"c": "5.139", "n": "56", "i": 26145, "v": "ब्राह्मणाः कथयिष्यन्ति महाभारतमाहवम् । समागमेषु वार्ष्णेय क्षत्रियाणां यशोधरम् ।।"},
{"c": "5.139", "n": "57", "i": 26146, "v": "समुपानय कौन्तेयं युद्धाय मम केशव । मन्त्रसंवरणं कुर्वन्नित्यमेव परंतप ।।"},
{"c": "5.140", "t": "संजय उवाच ।"},
{"c": "5.140", "n": "1", "i": 26147, "v": "कर्णस्य वचनं श्रुत्वा केशवः परवीरहा । उवाच प्रहसन्वाक्यं स्मितपूर्वमिदं तदा ।।"},
{"c": "5.140", "n": "2", "i": 26148, "v": "अपि त्वां न तपेत्कर्ण राज्यलाभोपपादना । मया दत्तां हि पृथिवीं न प्रशासितुमिच्छसि ।।"},
{"c": "5.140", "n": "3", "i": 26149, "v": "ध्रुवो जयः पाण्डवानामितीदं; न संशयः कश्चन विद्यतेऽत्र । जयध्वजो दृश्यते पाण्डवस्य; समुच्छ्रितो वानरराज उग्रः ।।"},
{"c": "5.140", "n": "4", "i": 26150, "v": "दिव्या माया विहिता भौवनेन; समुच्छ्रिता इन्द्रकेतुप्रकाशा । दिव्यानि भूतानि भयावहानि; दृश्यन्ति चैवात्र भयानकानि ।।"},
{"c": "5.140", "n": "5", "i": 26151, "v": "न सज्जते शैलवनस्पतिभ्य; ऊर्ध्वं तिर्यग्योजनमात्ररूपः । श्रीमान्ध्वजः कर्ण धनंजयस्य; समुच्छ्रितः पावकतुल्यरूपः ।।"},
{"c": "5.140", "n": "6", "i": 26152, "v": "यदा द्रक्ष्यसि संग्रामे श्वेताश्वं कृष्णसारथिम् । ऐन्द्रमस्त्रं विकुर्वाणमुभे चैवाग्निमारुते ।।"},
{"c": "5.140", "n": "7", "i": 26153, "v": "गाण्डीवस्य च निर्घोषं विस्फूर्जितमिवाशनेः । न तदा भविता त्रेता न कृतं द्वापरं न च ।।"},
{"c": "5.140", "n": "8", "i": 26154, "v": "यदा द्रक्ष्यसि संग्रामे कुन्तीपुत्रं युधिष्ठिरम् । जपहोमसमायुक्तं स्वां रक्षन्तं महाचमूम् ।।"},
{"c": "5.140", "n": "9", "i": 26155, "v": "आदित्यमिव दुर्धर्षं तपन्तं शत्रुवाहिनीम् । न तदा भविता त्रेता न कृतं द्वापरं न च ।।"},
{"c": "5.140", "n": "10", "i": 26156, "v": "यदा द्रक्ष्यसि संग्रामे भीमसेनं महाबलम् । दुःशासनस्य रुधिरं पीत्वा नृत्यन्तमाहवे ।।"},
{"c": "5.140", "n": "11", "i": 26157, "v": "प्रभिन्नमिव मातङ्गं प्रतिद्विरदघातिनम् । न तदा भविता त्रेता न कृतं द्वापरं न च ।।"},
{"c": "5.140", "n": "12", "i": 26158, "v": "यदा द्रक्ष्यसि संग्रामे माद्रीपुत्रौ महारथौ । वाहिनीं धार्तराष्ट्राणां क्षोभयन्तौ गजाविव ।।"},
{"c": "5.140", "n": "13", "i": 26159, "v": "विगाढे शस्त्रसंपाते परवीररथारुजौ । न तदा भविता त्रेता न कृतं द्वापरं न च ।।"},
{"c": "5.140", "n": "14", "i": 26160, "v": "यदा द्रक्ष्यसि संग्रामे द्रोणं शांतनवं कृपम् । सुयोधनं च राजानं सैन्धवं च जयद्रथम् ।।"},
{"c": "5.140", "n": "15", "i": 26161, "v": "युद्धायापततस्तूर्णं वारितान्सव्यसाचिना । न तदा भविता त्रेता न कृतं द्वापरं न च ।।"},
{"c": "5.140", "n": "16", "i": 26162, "v": "ब्रूयाः कर्ण इतो गत्वा द्रोणं शांतनवं कृपम् । सौम्योऽयं वर्तते मासः सुप्रापयवसेन्धनः ।।"},
{"c": "5.140", "n": "17", "i": 26163, "v": "पक्वौषधिवनस्फीतः फलवानल्पमक्षिकः । निष्पङ्को रसवत्तोयो नात्युष्णशिशिरः सुखः ।।"},
{"c": "5.140", "n": "18", "i": 26164, "v": "सप्तमाच्चापि दिवसादमावास्या भविष्यति । संग्रामं योजयेत्तत्र तां ह्याहुः शक्रदेवताम् ।।"},
{"c": "5.140", "n": "19", "i": 26165, "v": "तथा राज्ञो वदेः सर्वान्ये युद्धायाभ्युपागताः । यद्वो मनीषितं तद्वै सर्वं संपादयामि वः ।।"},
{"c": "5.140", "n": "20", "i": 26166, "v": "राजानो राजपुत्राश्च दुर्योधनवशानुगाः । प्राप्य शस्त्रेण निधनं प्राप्स्यन्ति गतिमुत्तमाम् ।।"},
{"c": "5.141", "t": "संजय उवाच ।"},
{"c": "5.141", "n": "1", "i": 26167, "v": "केशवस्य तु तद्वाक्यं कर्णः श्रुत्वा हितं शुभम् । अब्रवीदभिसंपूज्य कृष्णं मधुनिषूदनम् । जानन्मां किं महाबाहो संमोहयितुमिच्छसि ।।"},
{"c": "5.141", "n": "2", "i": 26168, "v": "योऽयं पृथिव्याः कार्त्स्न्येन विनाशः समुपस्थितः । निमित्तं तत्र शकुनिरहं दुःशासनस्तथा । दुर्योधनश्च नृपतिर्धृतराष्ट्रसुतोऽभवत् ।।"},
{"c": "5.141", "n": "3", "i": 26169, "v": "असंशयमिदं कृष्ण महद्युद्धमुपस्थितम् । पाण्डवानां कुरूणां च घोरं रुधिरकर्दमम् ।।"},
{"c": "5.141", "n": "4", "i": 26170, "v": "राजानो राजपुत्राश्च दुर्योधनवशानुगाः । रणे शस्त्राग्निना दग्धाः प्राप्स्यन्ति यमसादनम् ।।"},
{"c": "5.141", "n": "5", "i": 26171, "v": "स्वप्ना हि बहवो घोरा दृश्यन्ते मधुसूदन । निमित्तानि च घोराणि तथोत्पाताः सुदारुणाः ।।"},
{"c": "5.141", "n": "6", "i": 26172, "v": "पराजयं धार्तराष्ट्रे विजयं च युधिष्ठिरे । शंसन्त इव वार्ष्णेय विविधा लोमहर्षणाः ।।"},
{"c": "5.141", "n": "7", "i": 26173, "v": "प्राजापत्यं हि नक्षत्रं ग्रहस्तीक्ष्णो महाद्युतिः । शनैश्चरः पीडयति पीडयन्प्राणिनोऽधिकम् ।।"},
{"c": "5.141", "n": "8", "i": 26174, "v": "कृत्वा चाङ्गारको वक्रं ज्येष्ठायां मधुसूदन । अनुराधां प्रार्थयते मैत्रं संशमयन्निव ।।"},
{"c": "5.141", "n": "9", "i": 26175, "v": "नूनं महद्भयं कृष्ण कुरूणां समुपस्थितम् । विशेषेण हि वार्ष्णेय चित्रां पीडयते ग्रहः ।।"},
{"c": "5.141", "n": "10", "i": 26176, "v": "सोमस्य लक्ष्म व्यावृत्तं राहुरर्कमुपेष्यति । दिवश्चोल्काः पतन्त्येताः सनिर्घाताः सकम्पनाः ।।"},
{"c": "5.141", "n": "11", "i": 26177, "v": "निष्टनन्ति च मातङ्गा मुञ्चन्त्यश्रूणि वाजिनः । पानीयं यवसं चापि नाभिनन्दन्ति माधव ।।"},
{"c": "5.141", "n": "12", "i": 26178, "v": "प्रादुर्भूतेषु चैतेषु भयमाहुरुपस्थितम् । निमित्तेषु महाबाहो दारुणं प्राणिनाशनम् ।।"},
{"c": "5.141", "n": "13", "i": 26179, "v": "अल्पे भुक्ते पुरीषं च प्रभूतमिह दृश्यते । वाजिनां वारणानां च मनुष्याणां च केशव ।।"},
{"c": "5.141", "n": "14", "i": 26180, "v": "धार्तराष्ट्रस्य सैन्येषु सर्वेषु मधुसूदन । पराभवस्य तल्लिङ्गमिति प्राहुर्मनीषिणः ।।"},
{"c": "5.141", "n": "15", "i": 26181, "v": "प्रहृष्टं वाहनं कृष्ण पाण्डवानां प्रचक्षते । प्रदक्षिणा मृगाश्चैव तत्तेषां जयलक्षणम् ।।"},
{"c": "5.141", "n": "16", "i": 26182, "v": "अपसव्या मृगाः सर्वे धार्तराष्ट्रस्य केशव । वाचश्चाप्यशरीरिण्यस्तत्पराभवलक्षणम् ।।"},
{"c": "5.141", "n": "17", "i": 26183, "v": "मयूराः पुष्पशकुना हंसाः सारसचातकाः । जीवं जीवकसंघाश्चाप्यनुगच्छन्ति पाण्डवान् ।।"},
{"c": "5.141", "n": "18", "i": 26184, "v": "गृध्राः काका बडाः श्येना यातुधानाः शलावृकाः । मक्षिकाणां च संघाता अनुगच्छन्ति कौरवान् ।।"},
{"c": "5.141", "n": "19", "i": 26185, "v": "धार्तराष्ट्रस्य सैन्येषु भेरीणां नास्ति निस्वनः । अनाहताः पाण्डवानां नदन्ति पटहाः किल ।।"},
{"c": "5.141", "n": "20", "i": 26186, "v": "उदपानाश्च नर्दन्ति यथा गोवृषभास्तथा । धार्तराष्ट्रस्य सैन्येषु तत्पराभवलक्षणम् ।।"},
{"c": "5.141", "n": "21", "i": 26187, "v": "मांसशोणितवर्षं च वृष्टं देवेन माधव । तथा गन्धर्वनगरं भानुमन्तमुपस्थितम् । सप्राकारं सपरिखं सवप्रं चारुतोरणम् ।।"},
{"c": "5.141", "n": "22", "i": 26188, "v": "कृष्णश्च परिघस्तत्र भानुमावृत्य तिष्ठति । उदयास्तमये संध्ये वेदयानो महद्भयम् । एका सृग्वाशते घोरं तत्पराभवलक्षणम् ।।"},
{"c": "5.141", "n": "23", "i": 26189, "v": "कृष्णग्रीवाश्च शकुना लम्बमाना भयानकाः । संध्यामभिमुखा यान्ति तत्पराभवलक्षणम् ।।"},
{"c": "5.141", "n": "24", "i": 26190, "v": "ब्राह्मणान्प्रथमं द्वेष्टि गुरूंश्च मधुसूदन । भृत्यान्भक्तिमतश्चापि तत्पराभवलक्षणम् ।।"},
{"c": "5.141", "n": "25", "i": 26191, "v": "पूर्वा दिग्लोहिताकारा शस्त्रवर्णा च दक्षिणा । आमपात्रप्रतीकाशा पश्चिमा मधुसूदन ।।"},
{"c": "5.141", "n": "26", "i": 26192, "v": "प्रदीप्ताश्च दिशः सर्वा धार्तराष्ट्रस्य माधव । महद्भयं वेदयन्ति तस्मिन्नुत्पातलक्षणे ।।"},
{"c": "5.141", "n": "27", "i": 26193, "v": "सहस्रपादं प्रासादं स्वप्नान्ते स्म युधिष्ठिरः । अधिरोहन्मया दृष्टः सह भ्रातृभिरच्युत ।।"},
{"c": "5.141", "n": "28", "i": 26194, "v": "श्वेतोष्णीषाश्च दृश्यन्ते सर्वे ते शुक्लवाससः । आसनानि च शुभ्राणि सर्वेषामुपलक्षये ।।"},
{"c": "5.141", "n": "29", "i": 26195, "v": "तव चापि मया कृष्ण स्वप्नान्ते रुधिराविला । आन्त्रेण पृथिवी दृष्टा परिक्षिप्ता जनार्दन ।।"},
{"c": "5.141", "n": "30", "i": 26196, "v": "अस्थिसंचयमारूढश्चामितौजा युधिष्ठिरः । सुवर्णपात्र्यां संहृष्टो भुक्तवान्घृतपायसम् ।।"},
{"c": "5.141", "n": "31", "i": 26197, "v": "युधिष्ठिरो मया दृष्टो ग्रसमानो वसुंधराम् । त्वया दत्तामिमां व्यक्तं भोक्ष्यते स वसुंधराम् ।।"},
{"c": "5.141", "n": "32", "i": 26198, "v": "उच्चं पर्वतमारूढो भीमकर्मा वृकोदरः । गदापाणिर्नरव्याघ्रो वीक्षन्निव महीमिमाम् ।।"},
{"c": "5.141", "n": "33", "i": 26199, "v": "क्षपयिष्यति नः सर्वान्स सुव्यक्तं महारणे । विदितं मे हृषीकेश यतो धर्मस्ततो जयः ।।"},
{"c": "5.141", "n": "34", "i": 26200, "v": "पाण्डुरं गजमारूढो गाण्डीवी स धनंजयः । त्वया सार्धं हृषीकेश श्रिया परमया ज्वलन् ।।"},
{"c": "5.141", "n": "35", "i": 26201, "v": "यूयं सर्वान्वधिष्यध्वं तत्र मे नास्ति संशयः । पार्थिवान्समरे कृष्ण दुर्योधनपुरोगमान् ।।"},
{"c": "5.141", "n": "36", "i": 26202, "v": "नकुलः सहदेवश्च सात्यकिश्च महारथः । शुद्धकेयूरकण्ठत्राः शुक्लमाल्याम्बरावृताः ।।"},
{"c": "5.141", "n": "37", "i": 26203, "v": "अधिरूढा नरव्याघ्रा नरवाहनमुत्तमम् । त्रय एते महामात्राः पाण्डुरच्छत्रवाससः ।।"},
{"c": "5.141", "n": "38", "i": 26204, "v": "श्वेतोष्णीषाश्च दृश्यन्ते त्रय एव जनार्दन । धार्तराष्ट्रस्य सैन्येषु तान्विजानीहि केशव ।।"},
{"c": "5.141", "n": "39", "i": 26205, "v": "अश्वत्थामा कृपश्चैव कृतवर्मा च सात्वतः । रक्तोष्णीषाश्च दृश्यन्ते सर्वे माधव पार्थिवाः ।।"},
{"c": "5.141", "n": "40", "i": 26206, "v": "उष्ट्रयुक्तं समारूढौ भीष्मद्रोणौ जनार्दन । मया सार्धं महाबाहो धार्तराष्ट्रेण चाभिभो ।।"},
{"c": "5.141", "n": "41", "i": 26207, "v": "अगस्त्यशास्तां च दिशं प्रयाताः स्म जनार्दन । अचिरेणैव कालेन प्राप्स्यामो यमसादनम् ।।"},
{"c": "5.141", "n": "42", "i": 26208, "v": "अहं चान्ये च राजानो यच्च तत्क्षत्रमण्डलम् । गाण्डीवाग्निं प्रवेक्ष्याम इति मे नास्ति संशयः ।।"},
{"c": "5.141", "t": "कृष्ण उवाच ।"},
{"c": "5.141", "n": "43", "i": 26209, "v": "उपस्थितविनाशेयं नूनमद्य वसुंधरा । तथा हि मे वचः कर्ण नोपैति हृदयं तव ।।"},
{"c": "5.141", "n": "44", "i": 26210, "v": "सर्वेषां तात भूतानां विनाशे समुपस्थिते । अनयो नयसंकाशो हृदयान्नापसर्पति ।।"},
{"c": "5.141", "t": "कर्ण उवाच ।"},
{"c": "5.141", "n": "45", "i": 26211, "v": "अपि त्वा कृष्ण पश्याम जीवन्तोऽस्मान्महारणात् । समुत्तीर्णा महाबाहो वीरक्षयविनाशनात् ।।"},
{"c": "5.141", "n": "46", "i": 26212, "v": "अथ वा संगमः कृष्ण स्वर्गे नो भविता ध्रुवम् । तत्रेदानीं समेष्यामः पुनः सार्धं त्वयानघ ।।"},
{"c": "5.141", "t": "संजय उवाच ।"},
{"c": "5.141", "n": "47", "i": 26213, "v": "इत्युक्त्वा माधवं कर्णः परिष्वज्य च पीडितम् । विसर्जितः केशवेन रथोपस्थादवातरत् ।।"},
{"c": "5.141", "n": "48", "i": 26214, "v": "ततः स्वरथमास्थाय जाम्बूनदविभूषितम् । सहास्माभिर्निववृते राधेयो दीनमानसः ।।"},
{"c": "5.141", "n": "49", "i": 26215, "v": "ततः शीघ्रतरं प्रायात्केशवः सहसात्यकिः । पुनरुच्चारयन्वाणीं याहि याहीति सारथिम् ।।"},
{"c": "5.142", "t": "वैशंपायन उवाच ।"},
{"c": "5.142", "n": "1", "i": 26216, "v": "असिद्धानुनये कृष्णे कुरुभ्यः पाण्डवान्गते । अभिगम्य पृथां क्षत्ता शनैः शोचन्निवाब्रवीत् ।।"},
{"c": "5.142", "n": "2", "i": 26217, "v": "जानासि मे जीवपुत्रे भावं नित्यमनुग्रहे । क्रोशतो न च गृह्णीते वचनं मे सुयोधनः ।।"},
{"c": "5.142", "n": "3", "i": 26218, "v": "उपपन्नो ह्यसौ राजा चेदिपाञ्चालकेकयैः । भीमार्जुनाभ्यां कृष्णेन युयुधानयमैरपि ।।"},
{"c": "5.142", "n": "4", "i": 26219, "v": "उपप्लव्ये निविष्टोऽपि धर्ममेव युधिष्ठिरः । काङ्क्षते ज्ञातिसौहार्दाद्बलवान्दुर्बलो यथा ।।"},
{"c": "5.142", "n": "5", "i": 26220, "v": "राजा तु धृतराष्ट्रोऽयं वयोवृद्धो न शाम्यति । मत्तः पुत्रमदेनैव विधर्मे पथि वर्तते ।।"},
{"c": "5.142", "n": "6", "i": 26221, "v": "जयद्रथस्य कर्णस्य तथा दुःशासनस्य च । सौबलस्य च दुर्बुद्ध्या मिथोभेदः प्रवर्तते ।।"},
{"c": "5.142", "n": "7", "i": 26222, "v": "अधर्मेण हि धर्मिष्ठं हृतं वै राज्यमीदृशम् । येषां तेषामयं धर्मः सानुबन्धो भविष्यति ।।"},
{"c": "5.142", "n": "8", "i": 26223, "v": "ह्रियमाणे बलाद्धर्मे कुरुभिः को न संज्वरेत् । असाम्ना केशवे याते समुद्योक्ष्यन्ति पाण्डवाः ।।"},
{"c": "5.142", "n": "9", "i": 26224, "v": "ततः कुरूणामनयो भविता वीरनाशनः । चिन्तयन्न लभे निद्रामहःसु च निशासु च ।।"},
{"c": "5.142", "n": "10", "i": 26225, "v": "श्रुत्वा तु कुन्ती तद्वाक्यमर्थकामेन भाषितम् । अनिष्टनन्ती दुःखार्ता मनसा विममर्श ह ।।"},
{"c": "5.142", "n": "11", "i": 26226, "v": "धिगस्त्वर्थं यत्कृतेऽयं महाञ्ज्ञातिवधे क्षयः । वर्त्स्यते सुहृदां ह्येषां युद्धेऽस्मिन्वै पराभवः ।।"},
{"c": "5.142", "n": "12", "i": 26227, "v": "पाण्डवाश्चेदिपाञ्चाला यादवाश्च समागताः । भारतैर्यदि योत्स्यन्ति किं नु दुःखमतः परम् ।।"},
{"c": "5.142", "n": "13", "i": 26228, "v": "पश्ये दोषं ध्रुवं युद्धे तथा युद्धे पराभवम् । अधनस्य मृतं श्रेयो न हि ज्ञातिक्षये जयः ।।"},
{"c": "5.142", "n": "14", "i": 26229, "v": "पितामहः शांतनव आचार्यश्च युधां पतिः । कर्णश्च धार्तराष्ट्रार्थं वर्धयन्ति भयं मम ।।"},
{"c": "5.142", "n": "15", "i": 26230, "v": "नाचार्यः कामवाञ्शिष्यैर्द्रोणो युध्येत जातु चित् । पाण्डवेषु कथं हार्दं कुर्यान्न च पितामहः ।।"},
{"c": "5.142", "n": "16", "i": 26231, "v": "अयं त्वेको वृथादृष्टिर्धार्तराष्ट्रस्य दुर्मतेः । मोहानुवर्ती सततं पापो द्वेष्टि च पाण्डवान् ।।"},
{"c": "5.142", "n": "17", "i": 26232, "v": "महत्यनर्थे निर्बन्धी बलवांश्च विशेषतः । कर्णः सदा पाण्डवानां तन्मे दहति सांप्रतम् ।।"},
{"c": "5.142", "n": "18", "i": 26233, "v": "आशंसे त्वद्य कर्णस्य मनोऽहं पाण्डवान्प्रति । प्रसादयितुमासाद्य दर्शयन्ती यथातथम् ।।"},
{"c": "5.142", "n": "19", "i": 26234, "v": "तोषितो भगवान्यत्र दुर्वासा मे वरं ददौ । आह्वानं देवसंयुक्तं वसन्त्याः पितृवेश्मनि ।।"},
{"c": "5.142", "n": "20", "i": 26235, "v": "साहमन्तःपुरे राज्ञः कुन्तिभोजपुरस्कृता । चिन्तयन्ती बहुविधं हृदयेन विदूयता ।।"},
{"c": "5.142", "n": "21", "i": 26236, "v": "बलाबलं च मन्त्राणां ब्राह्मणस्य च वाग्बलम् । स्त्रीभावाद्बालभावाच्च चिन्तयन्ती पुनः पुनः ।।"},
{"c": "5.142", "n": "22", "i": 26237, "v": "धात्र्या विश्रब्धया गुप्ता सखीजनवृता तदा । दोषं परिहरन्ती च पितुश्चारित्ररक्षिणी ।।"},
{"c": "5.142", "n": "23", "i": 26238, "v": "कथं नु सुकृतं मे स्यान्नापराधवती कथम् । भवेयमिति संचिन्त्य ब्राह्मणं तं नमस्य च ।।"},
{"c": "5.142", "n": "24", "i": 26239, "v": "कौतूहलात्तु तं लब्ध्वा बालिश्यादाचरं तदा । कन्या सती देवमर्कमासादयमहं ततः ।।"},
{"c": "5.142", "n": "25", "i": 26240, "v": "योऽसौ कानीनगर्भो मे पुत्रवत्परिवर्तितः । कस्मान्न कुर्याद्वचनं पथ्यं भ्रातृहितं तथा ।।"},
{"c": "5.142", "n": "26", "i": 26241, "v": "इति कुन्ती विनिश्चित्य कार्यं निश्चितमुत्तमम् । कार्यार्थमभिनिर्याय ययौ भागीरथीं प्रति ।।"},
{"c": "5.142", "n": "27", "i": 26242, "v": "आत्मजस्य ततस्तस्य घृणिनः सत्यसङ्गिनः । गङ्गातीरे पृथाशृण्वदुपाध्ययननिस्वनम् ।।"},
{"c": "5.142", "n": "28", "i": 26243, "v": "प्राङ्मुखस्योर्ध्वबाहोः सा पर्यतिष्ठत पृष्ठतः । जप्यावसानं कार्यार्थं प्रतीक्षन्ती तपस्विनी ।।"},
{"c": "5.142", "n": "29", "i": 26244, "v": "अतिष्ठत्सूर्यतापार्ता कर्णस्योत्तरवाससि । कौरव्यपत्नी वार्ष्णेयी पद्ममालेव शुष्यती ।।"},
{"c": "5.142", "n": "30", "i": 26245, "v": "आ पृष्ठतापाज्जप्त्वा स परिवृत्य यतव्रतः । दृष्ट्वा कुन्तीमुपातिष्ठदभिवाद्य कृताञ्जलिः । यथान्यायं महातेजा मानी धर्मभृतां वरः ।।"},
{"c": "5.143", "t": "कर्ण उवाच ।"},
{"c": "5.143", "n": "1", "i": 26246, "v": "राधेयोऽहमाधिरथिः कर्णस्त्वामभिवादये । प्राप्ता किमर्थं भवती ब्रूहि किं करवाणि ते ।।"},
{"c": "5.143", "t": "कुन्त्युवाच ।"},
{"c": "5.143", "n": "2", "i": 26247, "v": "कौन्तेयस्त्वं न राधेयो न तवाधिरथः पिता । नासि सूतकुले जातः कर्ण तद्विद्धि मे वचः ।।"},
{"c": "5.143", "n": "3", "i": 26248, "v": "कानीनस्त्वं मया जातः पूर्वजः कुक्षिणा धृतः । कुन्तिभोजस्य भवने पार्थस्त्वमसि पुत्रक ।।"},
{"c": "5.143", "n": "4", "i": 26249, "v": "प्रकाशकर्मा तपनो योऽयं देवो विरोचनः । अजीजनत्त्वां मय्येष कर्ण शस्त्रभृतां वरम् ।।"},
{"c": "5.143", "n": "5", "i": 26250, "v": "कुण्डली बद्धकवचो देवगर्भः श्रिया वृतः । जातस्त्वमसि दुर्धर्ष मया पुत्र पितुर्गृहे ।।"},
{"c": "5.143", "n": "6", "i": 26251, "v": "स त्वं भ्रातॄनसंबुद्ध्वा मोहाद्यदुपसेवसे । धार्तराष्ट्रान्न तद्युक्तं त्वयि पुत्र विशेषतः ।।"},
{"c": "5.143", "n": "7", "i": 26252, "v": "एतद्धर्मफलं पुत्र नराणां धर्मनिश्चये । यत्तुष्यन्त्यस्य पितरो माता चाप्येकदर्शिनी ।।"},
{"c": "5.143", "n": "8", "i": 26253, "v": "अर्जुनेनार्जितां पूर्वं हृतां लोभादसाधुभिः । आच्छिद्य धार्तराष्ट्रेभ्यो भुङ्क्ष्व यौधिष्ठिरीं श्रियम् ।।"},
{"c": "5.143", "n": "9", "i": 26254, "v": "अद्य पश्यन्तु कुरवः कर्णार्जुनसमागमम् । सौभ्रात्रेण तदालक्ष्य संनमन्तामसाधवः ।।"},
{"c": "5.143", "n": "10", "i": 26255, "v": "कर्णार्जुनौ वै भवतां यथा रामजनार्दनौ । असाध्यं किं नु लोके स्याद्युवयोः सहितात्मनोः ।।"},
{"c": "5.143", "n": "11", "i": 26256, "v": "कर्ण शोभिष्यसे नूनं पञ्चभिर्भ्रातृभिर्वृतः । वेदैः परिवृतो ब्रह्मा यथा वेदाङ्गपञ्चमैः ।।"},
{"c": "5.143", "n": "12", "i": 26257, "v": "उपपन्नो गुणैः श्रेष्ठो ज्येष्ठः श्रेष्ठेषु बन्धुषु । सूतपुत्रेति मा शब्दः पार्थस्त्वमसि वीर्यवान् ।।"},
{"c": "5.144", "t": "वैशंपायन उवाच ।"},
{"c": "5.144", "n": "1", "i": 26258, "v": "ततः सूर्यान्निश्चरितां कर्णः शुश्राव भारतीम् । दुरत्ययां प्रणयिनीं पितृवद्भास्करेरिताम् ।।"},
{"c": "5.144", "n": "2", "i": 26259, "v": "सत्यमाह पृथा वाक्यं कर्ण मातृवचः कुरु । श्रेयस्ते स्यान्नरव्याघ्र सर्वमाचरतस्तथा ।।"},
{"c": "5.144", "n": "3", "i": 26260, "v": "एवमुक्तस्य मात्रा च स्वयं पित्रा च भानुना । चचाल नैव कर्णस्य मतिः सत्यधृतेस्तदा ।।"},
{"c": "5.144", "t": "कर्ण उवाच ।"},
{"c": "5.144", "n": "4", "i": 26261, "v": "न ते न श्रद्दधे वाक्यं क्षत्रिये भाषितं त्वया । धर्मद्वारं ममैतत्स्यान्नियोगकरणं तव ।।"},
{"c": "5.144", "n": "5", "i": 26262, "v": "अकरोन्मयि यत्पापं भवती सुमहात्ययम् । अवकीर्णोऽस्मि ते तेन तद्यशःकीर्तिनाशनम् ।।"},
{"c": "5.144", "n": "6", "i": 26263, "v": "अहं च क्षत्रियो जातो न प्राप्तः क्षत्रसत्क्रियाम् । त्वत्कृते किं नु पापीयः शत्रुः कुर्यान्ममाहितम् ।।"},
{"c": "5.144", "n": "7", "i": 26264, "v": "क्रियाकाले त्वनुक्रोशमकृत्वा त्वमिमं मम । हीनसंस्कारसमयमद्य मां समचूचुदः ।।"},
{"c": "5.144", "n": "8", "i": 26265, "v": "न वै मम हितं पूर्वं मातृवच्चेष्टितं त्वया । सा मां संबोधयस्यद्य केवलात्महितैषिणी ।।"},
{"c": "5.144", "n": "9", "i": 26266, "v": "कृष्णेन सहितात्को वै न व्यथेत धनंजयात् । कोऽद्य भीतं न मां विद्यात्पार्थानां समितिं गतम् ।।"},
{"c": "5.144", "n": "10", "i": 26267, "v": "अभ्राता विदितः पूर्वं युद्धकाले प्रकाशितः । पाण्डवान्यदि गच्छामि किं मां क्षत्रं वदिष्यति ।।"},
{"c": "5.144", "n": "11", "i": 26268, "v": "सर्वकामैः संविभक्तः पूजितश्च सदा भृशम् । अहं वै धार्तराष्ट्राणां कुर्यां तदफलं कथम् ।।"},
{"c": "5.144", "n": "12", "i": 26269, "v": "उपनह्य परैर्वैरं ये मां नित्यमुपासते । नमस्कुर्वन्ति च सदा वसवो वासवं यथा ।।"},
{"c": "5.144", "n": "13", "i": 26270, "v": "मम प्राणेन ये शत्रूञ्शक्ताः प्रतिसमासितुम् । मन्यन्तेऽद्य कथं तेषामहं भिन्द्यां मनोरथम् ।।"},
{"c": "5.144", "n": "14", "i": 26271, "v": "मया प्लवेन संग्रामं तितीर्षन्ति दुरत्ययम् । अपारे पारकामा ये त्यजेयं तानहं कथम् ।।"},
{"c": "5.144", "n": "15", "i": 26272, "v": "अयं हि कालः संप्राप्तो धार्तराष्ट्रोपजीविनाम् । निर्वेष्टव्यं मया तत्र प्राणानपरिरक्षता ।।"},
{"c": "5.144", "n": "16", "i": 26273, "v": "कृतार्थाः सुभृता ये हि कृत्यकाल उपस्थिते । अनवेक्ष्य कृतं पापा विकुर्वन्त्यनवस्थिताः ।।"},
{"c": "5.144", "n": "17", "i": 26274, "v": "राजकिल्बिषिणां तेषां भर्तृपिण्डापहारिणाम् । नैवायं न परो लोको विद्यते पापकर्मणाम् ।।"},
{"c": "5.144", "n": "18", "i": 26275, "v": "धृतराष्ट्रस्य पुत्राणामर्थे योत्स्यामि ते सुतैः । बलं च शक्तिं चास्थाय न वै त्वय्यनृतं वदे ।।"},
{"c": "5.144", "n": "19", "i": 26276, "v": "आनृशंस्यमथो वृत्तं रक्षन्सत्पुरुषोचितम् । अतोऽर्थकरमप्येतन्न करोम्यद्य ते वचः ।।"},
{"c": "5.144", "n": "20", "i": 26277, "v": "न तु तेऽयं समारम्भो मयि मोघो भविष्यति । वध्यान्विषह्यान्संग्रामे न हनिष्यामि ते सुतान् । युधिष्ठिरं च भीमं च यमौ चैवार्जुनादृते ।।"},
{"c": "5.144", "n": "21", "i": 26278, "v": "अर्जुनेन समं युद्धं मम यौधिष्ठिरे बले । अर्जुनं हि निहत्याजौ संप्राप्तं स्यात्फलं मया । यशसा चापि युज्येयं निहतः सव्यसाचिना ।।"},
{"c": "5.144", "n": "22", "i": 26279, "v": "न ते जातु नशिष्यन्ति पुत्राः पञ्च यशस्विनि । निरर्जुनाः सकर्णा वा सार्जुना वा हते मयि ।।"},
{"c": "5.144", "t": "वैशंपायन उवाच ।"},
{"c": "5.144", "n": "23", "i": 26280, "v": "इति कर्णवचः श्रुत्वा कुन्ती दुःखात्प्रवेपती । उवाच पुत्रमाश्लिष्य कर्णं धैर्यादकम्पितम् ।।"},
{"c": "5.144", "n": "24", "i": 26281, "v": "एवं वै भाव्यमेतेन क्षयं यास्यन्ति कौरवाः । यथा त्वं भाषसे कर्ण दैवं तु बलवत्तरम् ।।"},
{"c": "5.144", "n": "25", "i": 26282, "v": "त्वया चतुर्णां भ्रातॄणामभयं शत्रुकर्शन । दत्तं तत्प्रतिजानीहि संगरप्रतिमोचनम् ।।"},
{"c": "5.144", "n": "26", "i": 26283, "v": "अनामयं स्वस्ति चेति पृथाथो कर्णमब्रवीत् । तां कर्णोऽभ्यवदत्प्रीतस्ततस्तौ जग्मतुः पृथक् ।।"},
{"c": "5.145", "t": "वैशंपायन उवाच ।"},
{"c": "5.145", "n": "1", "i": 26284, "v": "आगम्य हास्तिनपुरादुपप्लव्यमरिंदमः । पाण्डवानां यथावृत्तं केशवः सर्वमुक्तवान् ।।"},
{"c": "5.145", "n": "2", "i": 26285, "v": "संभाष्य सुचिरं कालं मन्त्रयित्वा पुनः पुनः । स्वमेवावसथं शौरिर्विश्रामार्थं जगाम ह ।।"},
{"c": "5.145", "n": "3", "i": 26286, "v": "विसृज्य सर्वान्नृपतीन्विराटप्रमुखांस्तदा । पाण्डवा भ्रातरः पञ्च भानावस्तंगते सति ।।"},
{"c": "5.145", "n": "4", "i": 26287, "v": "संध्यामुपास्य ध्यायन्तस्तमेव गतमानसाः । आनाय्य कृष्णं दाशार्हं पुनर्मन्त्रममन्त्रयन् ।।"},
{"c": "5.145", "t": "युधिष्ठिर उवाच ।"},
{"c": "5.145", "n": "5", "i": 26288, "v": "त्वया नागपुरं गत्वा सभायां धृतराष्ट्रजः । किमुक्तः पुण्डरीकाक्ष तन्नः शंसितुमर्हसि ।।"},
{"c": "5.145", "t": "वासुदेव उवाच ।"},
{"c": "5.145", "n": "6", "i": 26289, "v": "मया नागपुरं गत्वा सभायां धृतराष्ट्रजः । तथ्यं पथ्यं हितं चोक्तो न च गृह्णाति दुर्मतिः ।।"},
{"c": "5.145", "t": "युधिष्ठिर उवाच ।"},
{"c": "5.145", "n": "7", "i": 26290, "v": "तस्मिन्नुत्पथमापन्ने कुरुवृद्धः पितामहः । किमुक्तवान्हृषीकेश दुर्योधनममर्षणम् । आचार्यो वा महाबाहो भारद्वाजः किमब्रवीत् ।।"},
{"c": "5.145", "n": "8", "i": 26291, "v": "पिता यवीयानस्माकं क्षत्ता धर्मभृतां वरः । पुत्रशोकाभिसंतप्तः किमाह धृतराष्ट्रजम् ।।"},
{"c": "5.145", "n": "9", "i": 26292, "v": "किं च सर्वे नृपतयः सभायां ये समासते । उक्तवन्तो यथातत्त्वं तद्ब्रूहि त्वं जनार्दन ।।"},
{"c": "5.145", "n": "10", "i": 26293, "v": "उक्तवान्हि भवान्सर्वं वचनं कुरुमुख्ययोः । कामलोभाभिभूतस्य मन्दस्य प्राज्ञमानिनः ।।"},
{"c": "5.145", "n": "11", "i": 26294, "v": "अप्रियं हृदये मह्यं तन्न तिष्ठति केशव । तेषां वाक्यानि गोविन्द श्रोतुमिच्छाम्यहं विभो ।।"},
{"c": "5.145", "n": "12", "i": 26295, "v": "यथा च नाभिपद्येत कालस्तात तथा कुरु । भवान्हि नो गतिः कृष्ण भवान्नाथो भवान्गुरुः ।।"},
{"c": "5.145", "t": "वासुदेव उवाच ।"},
{"c": "5.145", "n": "13", "i": 26296, "v": "शृणु राजन्यथा वाक्यमुक्तो राजा सुयोधनः । मध्ये कुरूणां राजेन्द्र सभायां तन्निबोध मे ।।"},
{"c": "5.145", "n": "14", "i": 26297, "v": "मया वै श्राविते वाक्ये जहास धृतराष्ट्रजः । अथ भीष्मः सुसंक्रुद्ध इदं वचनमब्रवीत् ।।"},
{"c": "5.145", "n": "15", "i": 26298, "v": "दुर्योधन निबोधेदं कुलार्थे यद्ब्रवीमि ते । तच्छ्रुत्वा राजशार्दूल स्वकुलस्य हितं कुरु ।।"},
{"c": "5.145", "n": "16", "i": 26299, "v": "मम तात पिता राजञ्शंतनुर्लोकविश्रुतः । तस्याहमेक एवासं पुत्रः पुत्रवतां वरः ।।"},
{"c": "5.145", "n": "17", "i": 26300, "v": "तस्य बुद्धिः समुत्पन्ना द्वितीयः स्यात्कथं सुतः । एकपुत्रमपुत्रं वै प्रवदन्ति मनीषिणः ।।"},
{"c": "5.145", "n": "18", "i": 26301, "v": "न चोच्छेदं कुलं यायाद्विस्तीर्येत कथं यशः । तस्याहमीप्सितं बुद्ध्वा कालीं मातरमावहम् ।।"},
{"c": "5.145", "n": "19", "i": 26302, "v": "प्रतिज्ञां दुष्करां कृत्वा पितुरर्थे कुलस्य च । अराजा चोर्ध्वरेताश्च यथा सुविदितं तव । प्रतीतो निवसाम्येष प्रतिज्ञामनुपालयन् ।।"},
{"c": "5.145", "n": "20", "i": 26303, "v": "तस्यां जज्ञे महाबाहुः श्रीमान्कुरुकुलोद्वहः । विचित्रवीर्यो धर्मात्मा कनीयान्मम पार्थिवः ।।"},
{"c": "5.145", "n": "21", "i": 26304, "v": "स्वर्यातेऽहं पितरि तं स्वराज्ये संन्यवेशयम् । विचित्रवीर्यं राजानं भृत्यो भूत्वा ह्यधश्चरः ।।"},
{"c": "5.145", "n": "22", "i": 26305, "v": "तस्याहं सदृशान्दारान्राजेन्द्र समुदावहम् । जित्वा पार्थिवसंघातमपि ते बहुशः श्रुतम् ।।"},
{"c": "5.145", "n": "23", "i": 26306, "v": "ततो रामेण समरे द्वन्द्वयुद्धमुपागमम् । स हि रामभयादेभिर्नागरैर्विप्रवासितः । दारेष्वतिप्रसक्तश्च यक्ष्माणं समपद्यत ।।"},
{"c": "5.145", "n": "24", "i": 26307, "v": "यदा त्वराजके राष्ट्रे न ववर्ष सुरेश्वरः । तदाभ्यधावन्मामेव प्रजाः क्षुद्भयपीडिताः ।।"},
{"c": "5.145", "t": "प्रजा ऊचुः ।"},
{"c": "5.145", "n": "25", "i": 26308, "v": "उपक्षीणाः प्रजाः सर्वा राजा भव भवाय नः । ईतयो नुद भद्रं ते शंतनोः कुलवर्धन ।।"},
{"c": "5.145", "n": "26", "i": 26309, "v": "पीड्यन्ते ते प्रजाः सर्वा व्याधिभिर्भृशदारुणैः । अल्पावशिष्टा गाङ्गेय ताः परित्रातुमर्हसि ।।"},
{"c": "5.145", "n": "27", "i": 26310, "v": "व्याधीन्प्रणुद्य वीर त्वं प्रजा धर्मेण पालय । त्वयि जीवति मा राष्ट्रं विनाशमुपगच्छतु ।।"},
{"c": "5.145", "t": "भीष्म उवाच ।"},
{"c": "5.145", "n": "28", "i": 26311, "v": "प्रजानां क्रोशतीनां वै नैवाक्षुभ्यत मे मनः । प्रतिज्ञां रक्षमाणस्य सद्वृत्तं स्मरतस्तथा ।।"},
{"c": "5.145", "n": "29", "i": 26312, "v": "ततः पौरा महाराज माता काली च मे शुभा । भृत्याः पुरोहिताचार्या ब्राह्मणाश्च बहुश्रुताः । मामूचुर्भृशसंतप्ता भव राजेति संततम् ।।"},
{"c": "5.145", "n": "30", "i": 26313, "v": "प्रतीपरक्षितं राष्ट्रं त्वां प्राप्य विनशिष्यति । स त्वमस्मद्धितार्थं वै राजा भव महामते ।।"},
{"c": "5.145", "n": "31", "i": 26314, "v": "इत्युक्तः प्राञ्जलिर्भूत्वा दुःखितो भृशमातुरः । तेभ्यो न्यवेदयं पुत्र प्रतिज्ञां पितृगौरवात् । ऊर्ध्वरेता ह्यराजा च कुलस्यार्थे पुनः पुनः ।।"},
{"c": "5.145", "n": "32", "i": 26315, "v": "ततोऽहं प्राञ्जलिर्भूत्वा मातरं संप्रसादयम् । नाम्ब शंतनुना जातः कौरवं वंशमुद्वहन् । प्रतिज्ञां वितथां कुर्यामिति राजन्पुनः पुनः ।।"},
{"c": "5.145", "n": "33", "i": 26316, "v": "विशेषतस्त्वदर्थं च धुरि मा मां नियोजय । अहं प्रेष्यश्च दासश्च तवाम्ब सुतवत्सले ।।"},
{"c": "5.145", "n": "34", "i": 26317, "v": "एवं तामनुनीयाहं मातरं जनमेव च । अयाचं भ्रातृदारेषु तदा व्यासं महामुनिम् ।।"},
{"c": "5.145", "n": "35", "i": 26318, "v": "सह मात्रा महाराज प्रसाद्य तमृषिं तदा । अपत्यार्थमयाचं वै प्रसादं कृतवांश्च सः । त्रीन्स पुत्रानजनयत्तदा भरतसत्तम ।।"},
{"c": "5.145", "n": "36", "i": 26319, "v": "अन्धः करणहीनेति न वै राजा पिता तव । राजा तु पाण्डुरभवन्महात्मा लोकविश्रुतः ।।"},
{"c": "5.145", "n": "37", "i": 26320, "v": "स राजा तस्य ते पुत्राः पितुर्दायाद्यहारिणः । मा तात कलहं कार्षी राज्यस्यार्धं प्रदीयताम् ।।"},
{"c": "5.145", "n": "38", "i": 26321, "v": "मयि जीवति राज्यं कः संप्रशासेत्पुमानिह । मावमंस्था वचो मह्यं शममिच्छामि वः सदा ।।"},
{"c": "5.145", "n": "39", "i": 26322, "v": "न विशेषोऽस्ति मे पुत्र त्वयि तेषु च पार्थिव । मतमेतत्पितुस्तुभ्यं गान्धार्या विदुरस्य च ।।"},
{"c": "5.145", "n": "40", "i": 26323, "v": "श्रोतव्यं यदि वृद्धानां मातिशङ्कीर्वचो मम । नाशयिष्यसि मा सर्वमात्मानं पृथिवीं तथा ।।"},
{"c": "5.146", "t": "वासुदेव उवाच ।"},
{"c": "5.146", "n": "1", "i": 26324, "v": "भीष्मेणोक्ते ततो द्रोणो दुर्योधनमभाषत । मध्ये नृपाणां भद्रं ते वचनं वचनक्षमः ।।"},
{"c": "5.146", "n": "2", "i": 26325, "v": "प्रातीपः शंतनुस्तात कुलस्यार्थे यथोत्थितः । तथा देवव्रतो भीष्मः कुलस्यार्थे स्थितोऽभवत् ।।"},
{"c": "5.146", "n": "3", "i": 26326, "v": "ततः पाण्डुर्नरपतिः सत्यसंधो जितेन्द्रियः । राजा कुरूणां धर्मात्मा सुव्रतः सुसमाहितः ।।"},
{"c": "5.146", "n": "4", "i": 26327, "v": "ज्येष्ठाय राज्यमददाद्धृतराष्ट्राय धीमते । यवीयसस्तथा क्षत्तुः कुरुवंशविवर्धनः ।।"},
{"c": "5.146", "n": "5", "i": 26328, "v": "ततः सिंहासने राजन्स्थापयित्वैनमच्युतम् । वनं जगाम कौरव्यो भार्याभ्यां सहितोऽनघ ।।"},
{"c": "5.146", "n": "6", "i": 26329, "v": "नीचैः स्थित्वा तु विदुर उपास्ते स्म विनीतवत् । प्रेष्यवत्पुरुषव्याघ्रो वालव्यजनमुत्क्षिपन् ।।"},
{"c": "5.146", "n": "7", "i": 26330, "v": "ततः सर्वाः प्रजास्तात धृतराष्ट्रं जनेश्वरम् । अन्वपद्यन्त विधिवद्यथा पाण्डुं नराधिपम् ।।"},
{"c": "5.146", "n": "8", "i": 26331, "v": "विसृज्य धृतराष्ट्राय राज्यं स विदुराय च । चचार पृथिवीं पाण्डुः सर्वां परपुरंजयः ।।"},
{"c": "5.146", "n": "9", "i": 26332, "v": "कोशसंजनने दाने भृत्यानां चान्ववेक्षणे । भरणे चैव सर्वस्य विदुरः सत्यसंगरः ।।"},
{"c": "5.146", "n": "10", "i": 26333, "v": "संधिविग्रहसंयुक्तो राज्ञः संवाहनक्रियाः । अवैक्षत महातेजा भीष्मः परपुरंजयः ।।"},
{"c": "5.146", "n": "11", "i": 26334, "v": "सिंहासनस्थो नृपतिर्धृतराष्ट्रो महाबलः । अन्वास्यमानः सततं विदुरेण महात्मना ।।"},
{"c": "5.146", "n": "12", "i": 26335, "v": "कथं तस्य कुले जातः कुलभेदं व्यवस्यसि । संभूय भ्रातृभिः सार्धं भुङ्क्ष्व भोगाञ्जनाधिप ।।"},
{"c": "5.146", "n": "13", "i": 26336, "v": "ब्रवीम्यहं न कार्पण्यान्नार्थहेतोः कथंचन । भीष्मेण दत्तमश्नामि न त्वया राजसत्तम ।।"},
{"c": "5.146", "n": "14", "i": 26337, "v": "नाहं त्वत्तोऽभिकाङ्क्षिष्ये वृत्त्युपायं जनाधिप । यतो भीष्मस्ततो द्रोणो यद्भीष्मस्त्वाह तत्कुरु ।।"},
{"c": "5.146", "n": "15", "i": 26338, "v": "दीयतां पाण्डुपुत्रेभ्यो राज्यार्धमरिकर्शन । सममाचार्यकं तात तव तेषां च मे सदा ।।"},
{"c": "5.146", "n": "16", "i": 26339, "v": "अश्वत्थामा यथा मह्यं तथा श्वेतहयो मम । बहुना किं प्रलापेन यतो धर्मस्ततो जयः ।।"},
{"c": "5.146", "n": "17", "i": 26340, "v": "एवमुक्ते महाराज द्रोणेनामिततेजसा । व्याजहार ततो वाक्यं विदुरः सत्यसंगरः । पितुर्वदनमन्वीक्ष्य परिवृत्य च धर्मवित् ।।"},
{"c": "5.146", "n": "18", "i": 26341, "v": "देवव्रत निबोधेदं वचनं मम भाषतः । प्रनष्टः कौरवो वंशस्त्वयायं पुनरुद्धृतः ।।"},
{"c": "5.146", "n": "19", "i": 26342, "v": "तन्मे विलपमानस्य वचनं समुपेक्षसे । कोऽयं दुर्योधनो नाम कुलेऽस्मिन्कुलपांसनः ।।"},
{"c": "5.146", "n": "20", "i": 26343, "v": "यस्य लोभाभिभूतस्य मतिं समनुवर्तसे । अनार्यस्याकृतज्ञस्य लोभोपहतचेतसः । अतिक्रामति यः शास्त्रं पितुर्धर्मार्थदर्शिनः ।।"},
{"c": "5.146", "n": "21", "i": 26344, "v": "एते नश्यन्ति कुरवो दुर्योधनकृतेन वै । यथा ते न प्रणश्येयुर्महाराज तथा कुरु ।।"},
{"c": "5.146", "n": "22", "i": 26345, "v": "मां चैव धृतराष्ट्रं च पूर्वमेव महाद्युते । चित्रकार इवालेख्यं कृत्वा मा स्म विनाशय । प्रजापतिः प्रजाः सृष्ट्वा यथा संहरते तथा ।।"},
{"c": "5.146", "n": "23", "i": 26346, "v": "नोपेक्षस्व महाबाहो पश्यमानः कुलक्षयम् । अथ तेऽद्य मतिर्नष्टा विनाशे प्रत्युपस्थिते । वनं गच्छ मया सार्धं धृतराष्ट्रेण चैव ह ।।"},
{"c": "5.146", "n": "24", "i": 26347, "v": "बद्ध्वा वा निकृतिप्रज्ञं धार्तराष्ट्रं सुदुर्मतिम् । साध्विदं राज्यमद्यास्तु पाण्डवैरभिरक्षितम् ।।"},
{"c": "5.146", "n": "25", "i": 26348, "v": "प्रसीद राजशार्दूल विनाशो दृश्यते महान् । पाण्डवानां कुरूणां च राज्ञां चामिततेजसाम् ।।"},
{"c": "5.146", "n": "26", "i": 26349, "v": "विररामैवमुक्त्वा तु विदुरो दीनमानसः । प्रध्यायमानः स तदा निःश्वसंश्च पुनः पुनः ।।"},
{"c": "5.146", "n": "27", "i": 26350, "v": "ततोऽथ राज्ञः सुबलस्य पुत्री; धर्मार्थयुक्तं कुलनाशभीता । दुर्योधनं पापमतिं नृशंसं; राज्ञां समक्षं सुतमाह कोपात् ।।"},
{"c": "5.146", "n": "28", "i": 26351, "v": "ये पार्थिवा राजसभां प्रविष्टा; ब्रह्मर्षयो ये च सभासदोऽन्ये । शृण्वन्तु वक्ष्यामि तवापराधं; पापस्य सामात्यपरिच्छदस्य ।।"},
{"c": "5.146", "n": "29", "i": 26352, "v": "राज्यं कुरूणामनुपूर्वभोग्यं; क्रमागतो नः कुलधर्म एषः । त्वं पापबुद्धेऽतिनृशंसकर्म;न्राज्यं कुरूणामनयाद्विहंसि ।।"},
{"c": "5.146", "n": "30", "i": 26353, "v": "राज्ये स्थितो धृतराष्ट्रो मनीषी; तस्यानुजो विदुरो दीर्घदर्शी । एतावतिक्रम्य कथं नृपत्वं; दुर्योधन प्रार्थयसेऽद्य मोहात् ।।"},
{"c": "5.146", "n": "31", "i": 26354, "v": "राजा च क्षत्ता च महानुभावौ; भीष्मे स्थिते परवन्तौ भवेताम् । अयं तु धर्मज्ञतया महात्मा; न राज्यकामो नृवरो नदीजः ।।"},
{"c": "5.146", "n": "32", "i": 26355, "v": "राज्यं तु पाण्डोरिदमप्रधृष्यं; तस्याद्य पुत्राः प्रभवन्ति नान्ये । राज्यं तदेतन्निखिलं पाण्डवानां; पैतामहं पुत्रपौत्रानुगामि ।।"},
{"c": "5.146", "n": "33", "i": 26356, "v": "यद्वै ब्रूते कुरुमुख्यो महात्मा; देवव्रतः सत्यसंधो मनीषी । सर्वं तदस्माभिरहत्य धर्मं; ग्राह्यं स्वधर्मं परिपालयद्भिः ।।"},
{"c": "5.146", "n": "34", "i": 26357, "v": "अनुज्ञया चाथ महाव्रतस्य; ब्रूयान्नृपो यद्विदुरस्तथैव । कार्यं भवेत्तत्सुहृद्भिर्नियुज्य; धर्मं पुरस्कृत्य सुदीर्घकालम् ।।"},
{"c": "5.146", "n": "35", "i": 26358, "v": "न्यायागतं राज्यमिदं कुरूणां; युधिष्ठिरः शास्तु वै धर्मपुत्रः । प्रचोदितो धृतराष्ट्रेण राज्ञा; पुरस्कृतः शांतनवेन चैव ।।"},
{"c": "5.147", "t": "वासुदेव उवाच ।"},
{"c": "5.147", "n": "1", "i": 26359, "v": "एवमुक्ते तु गान्धार्या धृतराष्ट्रो जनेश्वरः । दुर्योधनमुवाचेदं नृपमध्ये जनाधिप ।।"},
{"c": "5.147", "n": "2", "i": 26360, "v": "दुर्योधन निबोधेदं यत्त्वां वक्ष्यामि पुत्रक । तथा तत्कुरु भद्रं ते यद्यस्ति पितृगौरवम् ।।"},
{"c": "5.147", "n": "3", "i": 26361, "v": "सोमः प्रजापतिः पूर्वं कुरूणां वंशवर्धनः । सोमाद्बभूव षष्ठो वै ययातिर्नहुषात्मजः ।।"},
{"c": "5.147", "n": "4", "i": 26362, "v": "तस्य पुत्रा बभूवुश्च पञ्च राजर्षिसत्तमाः । तेषां यदुर्महातेजा ज्येष्ठः समभवत्प्रभुः ।।"},
{"c": "5.147", "n": "5", "i": 26363, "v": "पूरुर्यवीयांश्च ततो योऽस्माकं वंशवर्धनः । शर्मिष्ठायाः संप्रसूतो दुहितुर्वृषपर्वणः ।।"},
{"c": "5.147", "n": "6", "i": 26364, "v": "यदुश्च भरतश्रेष्ठ देवयान्याः सुतोऽभवत् । दौहित्रस्तात शुक्रस्य काव्यस्यामिततेजसः ।।"},
{"c": "5.147", "n": "7", "i": 26365, "v": "यादवानां कुलकरो बलवान्वीर्यसंमतः । अवमेने स तु क्षत्रं दर्पपूर्णः सुमन्दधीः ।।"},
{"c": "5.147", "n": "8", "i": 26366, "v": "न चातिष्ठत्पितुः शास्त्रे बलदर्पविमोहितः । अवमेने च पितरं भ्रातॄंश्चाप्यपराजितः ।।"},
{"c": "5.147", "n": "9", "i": 26367, "v": "पृथिव्यां चतुरन्तायां यदुरेवाभवद्बली । वशे कृत्वा स नृपतीनवसन्नागसाह्वये ।।"},
{"c": "5.147", "n": "10", "i": 26368, "v": "तं पिता परमक्रुद्धो ययातिर्नहुषात्मजः । शशाप पुत्रं गान्धारे राज्याच्च व्यपरोपयत् ।।"},
{"c": "5.147", "n": "11", "i": 26369, "v": "य चैनमन्ववर्तन्त भ्रातरो बलदर्पितम् । शशाप तानपि क्रुद्धो ययातिस्तनयानथ ।।"},
{"c": "5.147", "n": "12", "i": 26370, "v": "यवीयांसं ततः पूरुं पुत्रं स्ववशवर्तिनम् । राज्ये निवेशयामास विधेयं नृपसत्तमः ।।"},
{"c": "5.147", "n": "13", "i": 26371, "v": "एवं ज्येष्ठोऽप्यथोत्सिक्तो न राज्यमभिजायते । यवीयांसोऽभिजायन्ते राज्यं वृद्धोपसेवया ।।"},
{"c": "5.147", "n": "14", "i": 26372, "v": "तथैव सर्वधर्मज्ञः पितुर्मम पितामहः । प्रतीपः पृथिवीपालस्त्रिषु लोकेषु विश्रुतः ।।"},
{"c": "5.147", "n": "15", "i": 26373, "v": "तस्य पार्थिवसिंहस्य राज्यं धर्मेण शासतः । त्रयः प्रजज्ञिरे पुत्रा देवकल्पा यशस्विनः ।।"},
{"c": "5.147", "n": "16", "i": 26374, "v": "देवापिरभवज्ज्येष्ठो बाह्लीकस्तदनन्तरम् । तृतीयः शंतनुस्तात धृतिमान्मे पितामहः ।।"},
{"c": "5.147", "n": "17", "i": 26375, "v": "देवापिस्तु महातेजास्त्वग्दोषी राजसत्तमः । धार्मिकः सत्यवादी च पितुः शुश्रूषणे रतः ।।"},
{"c": "5.147", "n": "18", "i": 26376, "v": "पौरजानपदानां च संमतः साधुसत्कृतः । सर्वेषां बालवृद्धानां देवापिर्हृदयंगमः ।।"},
{"c": "5.147", "n": "19", "i": 26377, "v": "प्राज्ञश्च सत्यसंधश्च सर्वभूतहिते रतः । वर्तमानः पितुः शास्त्रे ब्राह्मणानां तथैव च ।।"},
{"c": "5.147", "n": "20", "i": 26378, "v": "बाह्लीकस्य प्रियो भ्राता शंतनोश्च महात्मनः । सौभ्रात्रं च परं तेषां सहितानां महात्मनाम् ।।"},
{"c": "5.147", "n": "21", "i": 26379, "v": "अथ कालस्य पर्याये वृद्धो नृपतिसत्तमः । संभारानभिषेकार्थं कारयामास शास्त्रतः । मङ्गलानि च सर्वाणि कारयामास चाभिभूः ।।"},
{"c": "5.147", "n": "22", "i": 26380, "v": "तं ब्राह्मणाश्च वृद्धाश्च पौरजानपदैः सह । सर्वे निवारयामासुर्देवापेरभिषेचनम् ।।"},
{"c": "5.147", "n": "23", "i": 26381, "v": "स तच्छ्रुत्वा तु नृपतिरभिषेकनिवारणम् । अश्रुकण्ठोऽभवद्राजा पर्यशोचत चात्मजम् ।।"},
{"c": "5.147", "n": "24", "i": 26382, "v": "एवं वदान्यो धर्मज्ञः सत्यसंधश्च सोऽभवत् । प्रियः प्रजानामपि संस्त्वग्दोषेण प्रदूषितः ।।"},
{"c": "5.147", "n": "25", "i": 26383, "v": "हीनाङ्गं पृथिवीपालं नाभिनन्दन्ति देवताः । इति कृत्वा नृपश्रेष्ठं प्रत्यषेधन्द्विजर्षभाः ।।"},
{"c": "5.147", "n": "26", "i": 26384, "v": "ततः प्रव्यथितात्मासौ पुत्रशोकसमन्वितः । ममार तं मृतं दृष्ट्वा देवापिः संश्रितो वनम् ।।"},
{"c": "5.147", "n": "27", "i": 26385, "v": "बाह्लीको मातुलकुले त्यक्त्वा राज्यं व्यवस्थितः । पितृभ्रातॄन्परित्यज्य प्राप्तवान्पुरमृद्धिमत् ।।"},
{"c": "5.147", "n": "28", "i": 26386, "v": "बाह्लीकेन त्वनुज्ञातः शंतनुर्लोकविश्रुतः । पितर्युपरते राजन्राजा राज्यमकारयत् ।।"},
{"c": "5.147", "n": "29", "i": 26387, "v": "तथैवाहं मतिमता परिचिन्त्येह पाण्डुना । ज्येष्ठः प्रभ्रंशितो राज्याद्धीनाङ्ग इति भारत ।।"},
{"c": "5.147", "n": "30", "i": 26388, "v": "पाण्डुस्तु राज्यं संप्राप्तः कनीयानपि सन्नृपः । विनाशे तस्य पुत्राणामिदं राज्यमरिंदम । मय्यभागिनि राज्याय कथं त्वं राज्यमिच्छसि ।।"},
{"c": "5.147", "n": "31", "i": 26389, "v": "युधिष्ठिरो राजपुत्रो महात्मा; न्यायागतं राज्यमिदं च तस्य । स कौरवस्यास्य जनस्य भर्ता; प्रशासिता चैव महानुभावः ।।"},
{"c": "5.147", "n": "32", "i": 26390, "v": "स सत्यसंधः सतताप्रमत्तः; शास्त्रे स्थितो बन्धुजनस्य साधुः । प्रियः प्रजानां सुहृदानुकम्पी; जितेन्द्रियः साधुजनस्य भर्ता ।।"},
{"c": "5.147", "n": "33", "i": 26391, "v": "क्षमा तितिक्षा दम आर्जवं च; सत्यव्रतत्वं श्रुतमप्रमादः । भूतानुकम्पा ह्यनुशासनं च; युधिष्ठिरे राजगुणाः समस्ताः ।।"},
{"c": "5.147", "n": "34", "i": 26392, "v": "अराजपुत्रस्त्वमनार्यवृत्तो; लुब्धस्तथा बन्धुषु पापबुद्धिः । क्रमागतं राज्यमिदं परेषां; हर्तुं कथं शक्ष्यसि दुर्विनीतः ।।"},
{"c": "5.147", "n": "35", "i": 26393, "v": "प्रयच्छ राज्यार्धमपेतमोहः; सवाहनं त्वं सपरिच्छदं च । ततोऽवशेषं तव जीवितस्य; सहानुजस्यैव भवेन्नरेन्द्र ।।"},
{"c": "5.148", "t": "वासुदेव उवाच ।"},
{"c": "5.148", "n": "1", "i": 26394, "v": "एवमुक्ते तु भीष्मेण द्रोणेन विदुरेण च । गान्धार्या धृतराष्ट्रेण न च मन्दोऽन्वबुध्यत ।।"},
{"c": "5.148", "n": "2", "i": 26395, "v": "अवधूयोत्थितः क्रुद्धो रोषात्संरक्तलोचनः । अन्वद्रवन्त तं पश्चाद्राजानस्त्यक्तजीविताः ।।"},
{"c": "5.148", "n": "3", "i": 26396, "v": "अज्ञापयच्च राज्ञस्तान्पार्थिवान्दुष्टचेतसः । प्रयाध्वं वै कुरुक्षेत्रं पुष्योऽद्येति पुनः पुनः ।।"},
{"c": "5.148", "n": "4", "i": 26397, "v": "ततस्ते पृथिवीपालाः प्रययुः सहसैनिकाः । भीष्मं सेनापतिं कृत्वा संहृष्टाः कालचोदिताः ।।"},
{"c": "5.148", "n": "5", "i": 26398, "v": "अक्षौहिण्यो दशैका च पार्थिवानां समागताः । तासां प्रमुखतो भीष्मस्तालकेतुर्व्यरोचत । यदत्र युक्तं प्राप्तं च तद्विधत्स्व विशां पते ।।"},
{"c": "5.148", "n": "6", "i": 26399, "v": "उक्तं भीष्मेण यद्वाक्यं द्रोणेन विदुरेण च । गान्धार्या धृतराष्ट्रेण समक्षं मम भारत । एतत्ते कथितं राजन्यद्वृत्तं कुरुसंसदि ।।"},
{"c": "5.148", "n": "7", "i": 26400, "v": "साम आदौ प्रयुक्तं मे राजन्सौभ्रात्रमिच्छता । अभेदात्कुरुवंशस्य प्रजानां च विवृद्धये ।।"},
{"c": "5.148", "n": "8", "i": 26401, "v": "पुनर्भेदश्च मे युक्तो यदा साम न गृह्यते । कर्मानुकीर्तनं चैव देवमानुषसंहितम् ।।"},
{"c": "5.148", "n": "9", "i": 26402, "v": "यदा नाद्रियते वाक्यं सामपूर्वं सुयोधनः । तदा मया समानीय भेदिताः सर्वपार्थिवाः ।।"},
{"c": "5.148", "n": "10", "i": 26403, "v": "अद्भुतानि च घोराणि दारुणानि च भारत । अमानुषाणि कर्माणि दर्शितानि च मे विभो ।।"},
{"c": "5.148", "n": "11", "i": 26404, "v": "भर्त्सयित्वा तु राज्ञस्तांस्तृणीकृत्य सुयोधनम् । राधेयं भीषयित्वा च सौबलं च पुनः पुनः ।।"},
{"c": "5.148", "n": "12", "i": 26405, "v": "न्यूनतां धार्तराष्ट्राणां निन्दां चैव पुनः पुनः । भेदयित्वा नृपान्सर्वान्वाग्भिर्मन्त्रेण चासकृत् ।।"},
{"c": "5.148", "n": "13", "i": 26406, "v": "पुनः सामाभिसंयुक्तं संप्रदानमथाब्रुवम् । अभेदात्कुरुवंशस्य कार्ययोगात्तथैव च ।।"},
{"c": "5.148", "n": "14", "i": 26407, "v": "ते बाला धृतराष्ट्रस्य भीष्मस्य विदुरस्य च । तिष्ठेयुः पाण्डवाः सर्वे हित्वा मानमधश्चराः ।।"},
{"c": "5.148", "n": "15", "i": 26408, "v": "प्रयच्छन्तु च ते राज्यमनीशास्ते भवन्तु च । यथाह राजा गाङ्गेयो विदुरश्च तथास्तु तत् ।।"},
{"c": "5.148", "n": "16", "i": 26409, "v": "सर्वं भवतु ते राज्यं पञ्च ग्रामान्विसर्जय । अवश्यं भरणीया हि पितुस्ते राजसत्तम ।।"},
{"c": "5.148", "n": "17", "i": 26410, "v": "एवमुक्तस्तु दुष्टात्मा नैव भावं व्यमुञ्चत । दण्डं चतुर्थं पश्यामि तेषु पापेषु नान्यथा ।।"},
{"c": "5.148", "n": "18", "i": 26411, "v": "निर्याताश्च विनाशाय कुरुक्षेत्रं नराधिपाः । एतत्ते कथितं सर्वं यद्वृत्तं कुरुसंसदि ।।"},
{"c": "5.148", "n": "19", "i": 26412, "v": "न ते राज्यं प्रयच्छन्ति विना युद्धेन पाण्डव । विनाशहेतवः सर्वे प्रत्युपस्थितमृत्यवः ।।"},
{"c": "5.149", "t": "वैशंपायन उवाच ।"},
{"c": "5.149", "n": "1", "i": 26413, "v": "जनार्दनवचः श्रुत्वा धर्मराजो युधिष्ठिरः । भ्रातॄनुवाच धर्मात्मा समक्षं केशवस्य ह ।।"},
{"c": "5.149", "n": "2", "i": 26414, "v": "श्रुतं भवद्भिर्यद्वृत्तं सभायां कुरुसंसदि । केशवस्यापि यद्वाक्यं तत्सर्वमवधारितम् ।।"},
{"c": "5.149", "n": "3", "i": 26415, "v": "तस्मात्सेनाविभागं मे कुरुध्वं नरसत्तमाः । अक्षौहिण्यस्तु सप्तैताः समेता विजयाय वै ।।"},
{"c": "5.149", "n": "4", "i": 26416, "v": "तासां मे पतयः सप्त विख्यातास्तान्निबोधत । द्रुपदश्च विराटश्च धृष्टद्युम्नशिखण्डिनौ ।।"},
{"c": "5.149", "n": "5", "i": 26417, "v": "सात्यकिश्चेकितानश्च भीमसेनश्च वीर्यवान् । एते सेनाप्रणेतारो वीराः सर्वे तनुत्यजः ।।"},
{"c": "5.149", "n": "6", "i": 26418, "v": "सर्वे वेदविदः शूराः सर्वे सुचरितव्रताः । ह्रीमन्तो नीतिमन्तश्च सर्वे युद्धविशारदाः । इष्वस्त्रकुशलाश्चैव तथा सर्वास्त्रयोधिनः ।।"},
{"c": "5.149", "n": "7", "i": 26419, "v": "सप्तानामपि यो नेता सेनानां प्रविभागवित् । यः सहेत रणे भीष्मं शरार्चिःपावकोपमम् ।।"},
{"c": "5.149", "n": "8", "i": 26420, "v": "त्वं तावत्सहदेवात्र प्रब्रूहि कुरुनन्दन । स्वमतं पुरुषव्याघ्र को नः सेनापतिः क्षमः ।।"},
{"c": "5.149", "t": "सहदेव उवाच ।"},
{"c": "5.149", "n": "9", "i": 26421, "v": "संयुक्त एकदुःखश्च वीर्यवांश्च महीपतिः । यं समाश्रित्य धर्मज्ञं स्वमंशमनुयुञ्ज्महे ।।"},
{"c": "5.149", "n": "10", "i": 26422, "v": "मत्स्यो विराटो बलवान्कृतास्त्रो युद्धदुर्मदः । प्रसहिष्यति संग्रामे भीष्मं तांश्च महारथान् ।।"},
{"c": "5.149", "t": "वैशंपायन उवाच ।"},
{"c": "5.149", "n": "11", "i": 26423, "v": "तथोक्ते सहदेवेन वाक्ये वाक्यविशारदः । नकुलोऽनन्तरं तस्मादिदं वचनमाददे ।।"},
{"c": "5.149", "n": "12", "i": 26424, "v": "वयसा शास्त्रतो धैर्यात्कुलेनाभिजनेन च । ह्रीमान्कुलान्वितः श्रीमान्सर्वशास्त्रविशारदः ।।"},
{"c": "5.149", "n": "13", "i": 26425, "v": "वेद चास्त्रं भरद्वाजाद्दुर्धर्षः सत्यसंगरः । यो नित्यं स्पर्धते द्रोणं भीष्मं चैव महाबलम् ।।"},
{"c": "5.149", "n": "14", "i": 26426, "v": "श्लाघ्यः पार्थिवसंघस्य प्रमुखे वाहिनीपतिः । पुत्रपौत्रैः परिवृतः शतशाख इव द्रुमः ।।"},
{"c": "5.149", "n": "15", "i": 26427, "v": "यस्तताप तपो घोरं सदारः पृथिवीपतिः । रोषाद्द्रोणविनाशाय वीरः समितिशोभनः ।।"},
{"c": "5.149", "n": "16", "i": 26428, "v": "पितेवास्मान्समाधत्ते यः सदा पार्थिवर्षभः । श्वशुरो द्रुपदोऽस्माकं सेनामग्रे प्रकर्षतु ।।"},
{"c": "5.149", "n": "17", "i": 26429, "v": "स द्रोणभीष्मावायान्तौ सहेदिति मतिर्मम । स हि दिव्यास्त्रविद्राजा सखा चाङ्गिरसो नृपः ।।"},
{"c": "5.149", "n": "18", "i": 26430, "v": "माद्रीसुताभ्यामुक्ते तु स्वमते कुरुनन्दनः । वासविर्वासवसमः सव्यसाच्यब्रवीद्वचः ।।"},
{"c": "5.149", "n": "19", "i": 26431, "v": "योऽयं तपःप्रभावेन ऋषिसंतोषणेन च । दिव्यः पुरुष उत्पन्नो ज्वालावर्णो महाबलः ।।"},
{"c": "5.149", "n": "20", "i": 26432, "v": "धनुष्मान्कवची खड्गी रथमारुह्य दंशितः । दिव्यैर्हयवरैर्युक्तमग्निकुण्डात्समुत्थितः ।।"},
{"c": "5.149", "n": "21", "i": 26433, "v": "गर्जन्निव महामेघो रथघोषेण वीर्यवान् । सिंहसंहननो वीरः सिंहविक्रान्तविक्रमः ।।"},
{"c": "5.149", "n": "22", "i": 26434, "v": "सिंहोरस्को महाबाहुः सिंहवक्षा महाबलः । सिंहप्रगर्जनो वीरः सिंहस्कन्धो महाद्युतिः ।।"},
{"c": "5.149", "n": "23", "i": 26435, "v": "सुभ्रूः सुदंष्ट्रः सुहनुः सुबाहुः सुमुखोऽकृशः । सुजत्रुः सुविशालाक्षः सुपादः सुप्रतिष्ठितः ।।"},
{"c": "5.149", "n": "24", "i": 26436, "v": "अभेद्यः सर्वशस्त्राणां प्रभिन्न इव वारणः । जज्ञे द्रोणविनाशाय सत्यवादी जितेन्द्रियः ।।"},
{"c": "5.149", "n": "25", "i": 26437, "v": "धृष्टद्युम्नमहं मन्ये सहेद्भीष्मस्य सायकान् । वज्राशनिसमस्पर्शान्दीप्तास्यानुरगानिव ।।"},
{"c": "5.149", "n": "26", "i": 26438, "v": "यमदूतसमान्वेगे निपाते पावकोपमान् । रामेणाजौ विषहितान्वज्रनिष्पेषदारुणान् ।।"},
{"c": "5.149", "n": "27", "i": 26439, "v": "पुरुषं तं न पश्यामि यः सहेत महाव्रतम् । धृष्टद्युम्नमृते राजन्निति मे धीयते मतिः ।।"},
{"c": "5.149", "n": "28", "i": 26440, "v": "क्षिप्रहस्तश्चित्रयोधी मतः सेनापतिर्मम । अभेद्यकवचः श्रीमान्मातङ्ग इव यूथपः ।।"},
{"c": "5.149", "t": "भीम उवाच ।"},
{"c": "5.149", "n": "29", "i": 26441, "v": "वधार्थं यः समुत्पन्नः शिखण्डी द्रुपदात्मजः । वदन्ति सिद्धा राजेन्द्र ऋषयश्च समागताः ।।"},
{"c": "5.149", "n": "30", "i": 26442, "v": "यस्य संग्राममध्येषु दिव्यमस्त्रं विकुर्वतः । रूपं द्रक्ष्यन्ति पुरुषा रामस्येव महात्मनः ।।"},
{"c": "5.149", "n": "31", "i": 26443, "v": "न तं युद्धेषु पश्यामि यो विभिन्द्याच्छिखण्डिनम् । शस्त्रेण समरे राजन्संनद्धं स्यन्दने स्थितम् ।।"},
{"c": "5.149", "n": "32", "i": 26444, "v": "द्वैरथे विषहेन्नान्यो भीष्मं राजन्महाव्रतम् । शिखण्डिनमृते वीरं स मे सेनापतिर्मतः ।।"},
{"c": "5.149", "t": "युधिष्ठिर उवाच ।"},
{"c": "5.149", "n": "33", "i": 26445, "v": "सर्वस्य जगतस्तात सारासारं बलाबलम् । सर्वं जानाति धर्मात्मा गतमेष्यच्च केशवः ।।"},
{"c": "5.149", "n": "34", "i": 26446, "v": "यमाह कृष्णो दाशार्हः सोऽस्तु नो वाहिनीपतिः । कृतास्त्रो ह्यकृतास्त्रो वा वृद्धो वा यदि वा युवा ।।"},
{"c": "5.149", "n": "35", "i": 26447, "v": "एष नो विजये मूलमेष तात विपर्यये । अत्र प्राणाश्च राज्यं च भावाभावौ सुखासुखे ।।"},
{"c": "5.149", "n": "36", "i": 26448, "v": "एष धाता विधाता च सिद्धिरत्र प्रतिष्ठिता । यमाह कृष्णो दाशार्हः स नः सेनापतिः क्षमः । ब्रवीतु वदतां श्रेष्ठो निशा समतिवर्तते ।।"},
{"c": "5.149", "n": "37", "i": 26449, "v": "ततः सेनापतिं कृत्वा कृष्णस्य वशवर्तिनम् । रात्रिशेषे व्यतिक्रान्ते प्रयास्यामो रणाजिरम् । अधिवासितशस्त्राश्च कृतकौतुकमङ्गलाः ।।"},
{"c": "5.149", "t": "वैशंपायन उवाच ।"},
{"c": "5.149", "n": "38", "i": 26450, "v": "तस्य तद्वचनं श्रुत्वा धर्मराजस्य धीमतः । अब्रवीत्पुण्डरीकाक्षो धनंजयमवेक्ष्य ह ।।"},
{"c": "5.149", "n": "39", "i": 26451, "v": "ममाप्येते महाराज भवद्भिर्य उदाहृताः । नेतारस्तव सेनायाः शूरा विक्रान्तयोधिनः । सर्व एते समर्था हि तव शत्रून्प्रमर्दितुम् ।।"},
{"c": "5.149", "n": "40", "i": 26452, "v": "इन्द्रस्यापि भयं ह्येते जनयेयुर्महाहवे । किं पुनर्धार्तराष्ट्राणां लुब्धानां पापचेतसाम् ।।"},
{"c": "5.149", "n": "41", "i": 26453, "v": "मयापि हि महाबाहो त्वत्प्रियार्थमरिंदम । कृतो यत्नो महांस्तत्र शमः स्यादिति भारत । धर्मस्य गतमानृण्यं न स्म वाच्या विवक्षताम् ।।"},
{"c": "5.149", "n": "42", "i": 26454, "v": "कृतार्थं मन्यते बालः सोऽऽत्मानमविचक्षणः । धार्तराष्ट्रो बलस्थं च मन्यतेऽऽत्मानमातुरः ।।"},
{"c": "5.149", "n": "43", "i": 26455, "v": "युज्यतां वाहिनी साधु वधसाध्या हि ते मताः । न धार्तराष्ट्राः शक्ष्यन्ति स्थातुं दृष्ट्वा धनंजयम् ।।"},
{"c": "5.149", "n": "44", "i": 26456, "v": "भीमसेनं च संक्रुद्धं यमौ चापि यमोपमौ । युयुधानद्वितीयं च धृष्टद्युम्नममर्षणम् ।।"},
{"c": "5.149", "n": "45", "i": 26457, "v": "अभिमन्युं द्रौपदेयान्विराटद्रुपदावपि । अक्षौहिणीपतींश्चान्यान्नरेन्द्रान्दृढविक्रमान् ।।"},
{"c": "5.149", "n": "46", "i": 26458, "v": "सारवद्बलमस्माकं दुष्प्रधर्षं दुरासदम् । धार्तराष्ट्रबलं संख्ये वधिष्यति न संशयः ।।"},
{"c": "5.149", "n": "47", "i": 26459, "v": "एवमुक्ते तु कृष्णेन संप्रहृष्यन्नरोत्तमाः । तेषां प्रहृष्टमनसां नादः समभवन्महान् ।।"},
{"c": "5.149", "n": "48", "i": 26460, "v": "योग इत्यथ सैन्यानां त्वरतां संप्रधावताम् । हयवारणशब्दश्च नेमिघोषश्च सर्वशः । शङ्खदुन्दुभिनिर्घोषस्तुमुलः सर्वतोऽभवत् ।।"},
{"c": "5.149", "n": "49", "i": 26461, "v": "प्रयास्यतां पाण्डवानां ससैन्यानां समन्ततः । गङ्गेव पूर्णा दुर्धर्षा समदृश्यत वाहिनी ।।"},
{"c": "5.149", "n": "50", "i": 26462, "v": "अग्रानीके भीमसेनो माद्रीपुत्रौ च दंशितौ । सौभद्रो द्रौपदेयाश्च धृष्टद्युम्नश्च पार्षतः । प्रभद्रकाश्च पाञ्चाला भीमसेनमुखा ययुः ।।"},
{"c": "5.149", "n": "51", "i": 26463, "v": "ततः शब्दः समभवत्समुद्रस्येव पर्वणि । हृष्टानां संप्रयातानां घोषो दिवमिवास्पृशत् ।।"},
{"c": "5.149", "n": "52", "i": 26464, "v": "प्रहृष्टा दंशिता योधाः परानीकविदारणाः । तेषां मध्ये ययौ राजा कुन्तीपुत्रो युधिष्ठिरः ।।"},
{"c": "5.149", "n": "53", "i": 26465, "v": "शकटापणवेशाश्च यानयुग्यं च सर्वशः । कोशयन्त्रायुधं चैव ये च वैद्याश्चिकित्सकाः ।।"},
{"c": "5.149", "n": "54", "i": 26466, "v": "फल्गु यच्च बलं किंचित्तथैव कृशदुर्बलम् । तत्संगृह्य ययौ राजा ये चापि परिचारकाः ।।"},
{"c": "5.149", "n": "55", "i": 26467, "v": "उपप्लव्ये तु पाञ्चाली द्रौपदी सत्यवादिनी । सह स्त्रीभिर्निववृते दासीदाससमावृता ।।"},
{"c": "5.149", "n": "56", "i": 26468, "v": "कृत्वा मूलप्रतीकारान्गुल्मैः स्थावरजङ्गमैः । स्कन्धावारेण महता प्रययुः पाण्डुनन्दनाः ।।"},
{"c": "5.149", "n": "57", "i": 26469, "v": "ददतो गां हिरण्यं च ब्राह्मणैरभिसंवृताः । स्तूयमाना ययू राजन्रथैर्मणिविभूषितैः ।।"},
{"c": "5.149", "n": "58", "i": 26470, "v": "केकया धृष्टकेतुश्च पुत्रः काश्यस्य चाभिभूः । श्रेणिमान्वसुदानश्च शिखण्डी चापराजितः ।।"},
{"c": "5.149", "n": "59", "i": 26471, "v": "हृष्टास्तुष्टाः कवचिनः सशस्त्राः समलंकृताः । राजानमन्वयुः सर्वे परिवार्य युधिष्ठिरम् ।।"},
{"c": "5.149", "n": "60", "i": 26472, "v": "जघनार्धे विराटश्च यज्ञसेनश्च सोमकिः । सुधर्मा कुन्तिभोजश्च धृष्टद्युम्नस्य चात्मजाः ।।"},
{"c": "5.149", "n": "61", "i": 26473, "v": "रथायुतानि चत्वारि हयाः पञ्चगुणास्ततः । पत्तिसैन्यं दशगुणं सादिनामयुतानि षट् ।।"},
{"c": "5.149", "n": "62", "i": 26474, "v": "अनाधृष्टिश्चेकितानश्चेदिराजोऽथ सात्यकिः । परिवार्य ययुः सर्वे वासुदेवधनंजयौ ।।"},
{"c": "5.149", "n": "63", "i": 26475, "v": "आसाद्य तु कुरुक्षेत्रं व्यूढानीकाः प्रहारिणः । पाण्डवाः समदृश्यन्त नर्दन्तो वृषभा इव ।।"},
{"c": "5.149", "n": "64", "i": 26476, "v": "तेऽवगाह्य कुरुक्षेत्रं शङ्खान्दध्मुररिंदमाः । तथैव दध्मतुः शङ्खौ वासुदेवधनंजयौ ।।"},
{"c": "5.149", "n": "65", "i": 26477, "v": "पाञ्चजन्यस्य निर्घोषं विस्फूर्जितमिवाशनेः । निशम्य सर्वसैन्यानि समहृष्यन्त सर्वशः ।।"},
{"c": "5.149", "n": "66", "i": 26478, "v": "शङ्खदुन्दुभिसंसृष्टः सिंहनादस्तरस्विनाम् । पृथिवीं चान्तरिक्षं च सागरांश्चान्वनादयत् ।।"},
{"c": "5.149", "n": "67", "i": 26479, "v": "ततो देशे समे स्निग्धे प्रभूतयवसेन्धने । निवेशयामास तदा सेनां राजा युधिष्ठिरः ।।"},
{"c": "5.149", "n": "68", "i": 26480, "v": "परिहृत्य श्मशानानि देवतायतनानि च । आश्रमांश्च महर्षीणां तीर्थान्यायतनानि च ।।"},
{"c": "5.149", "n": "69", "i": 26481, "v": "मधुरानूषरे देशे शिवे पुण्ये महीपतिः । निवेशं कारयामास कुन्तीपुत्रो युधिष्ठिरः ।।"},
{"c": "5.149", "n": "70", "i": 26482, "v": "ततश्च पुनरुत्थाय सुखी विश्रान्तवाहनः । प्रययौ पृथिवीपालैर्वृतः शतसहस्रशः ।।"},
{"c": "5.149", "n": "71", "i": 26483, "v": "विद्राव्य शतशो गुल्मान्धार्तराष्ट्रस्य सैनिकान् । पर्यक्रामत्समन्ताच्च पार्थेन सह केशवः ।।"},
{"c": "5.149", "n": "72", "i": 26484, "v": "शिबिरं मापयामास धृष्टद्युम्नश्च पार्षतः । सात्यकिश्च रथोदारो युयुधानः प्रतापवान् ।।"},
{"c": "5.149", "n": "73", "i": 26485, "v": "आसाद्य सरितं पुण्यां कुरुक्षेत्रे हिरण्वतीम् । सूपतीर्थां शुचिजलां शर्करापङ्कवर्जिताम् ।।"},
{"c": "5.149", "n": "74", "i": 26486, "v": "खानयामास परिखां केशवस्तत्र भारत । गुप्त्यर्थमपि चादिश्य बलं तत्र न्यवेशयत् ।।"},
{"c": "5.149", "n": "75", "i": 26487, "v": "विधिर्यः शिबिरस्यासीत्पाण्डवानां महात्मनाम् । तद्विधानि नरेन्द्राणां कारयामास केशवः ।।"},
{"c": "5.149", "n": "76", "i": 26488, "v": "प्रभूतजलकाष्ठानि दुराधर्षतराणि च । भक्ष्यभोज्योपपन्नानि शतशोऽथ सहस्रशः ।।"},
{"c": "5.149", "n": "77", "i": 26489, "v": "शिबिराणि महार्हाणि राज्ञां तत्र पृथक्पृथक् । विमानानीव राजेन्द्र निविष्टानि महीतले ।।"},
{"c": "5.149", "n": "78", "i": 26490, "v": "तत्रासञ्शिल्पिनः प्राज्ञाः शतशो दत्तवेतनाः । सर्वोपकरणैर्युक्ता वैद्याश्च सुविशारदाः ।।"},
{"c": "5.149", "n": "79", "i": 26491, "v": "ज्याधनुर्वर्मशस्त्राणां तथैव मधुसर्पिषोः । ससर्जरसपांसूनां राशयः पर्वतोपमाः ।।"},
{"c": "5.149", "n": "80", "i": 26492, "v": "बहूदकं सुयवसं तुषाङ्गारसमन्वितम् । शिबिरे शिबिरे राजा संचकार युधिष्ठिरः ।।"},
{"c": "5.149", "n": "81", "i": 26493, "v": "महायन्त्राणि नाराचास्तोमरर्ष्टिपरश्वधाः । धनूंषि कवचादीनि हृद्यभूवन्नृणां तदा ।।"},
{"c": "5.149", "n": "82", "i": 26494, "v": "गजाः कङ्कटसंनाहा लोहवर्मोत्तरच्छदाः । अदृश्यंस्तत्र गिर्याभाः सहस्रशतयोधिनः ।।"},
{"c": "5.149", "n": "83", "i": 26495, "v": "निविष्टान्पाण्डवांस्तत्र ज्ञात्वा मित्राणि भारत । अभिसस्रुर्यथोद्देशं सबलाः सहवाहनाः ।।"},
{"c": "5.149", "n": "84", "i": 26496, "v": "चरितब्रह्मचर्यास्ते सोमपा भूरिदक्षिणाः । जयाय पाण्डुपुत्राणां समाजग्मुर्महीक्षितः ।।"},
{"c": "5.150", "t": "जनमेजय उवाच ।"},
{"c": "5.150", "n": "1", "i": 26497, "v": "युधिष्ठिरं सहानीकमुपयान्तं युयुत्सया । संनिविष्टं कुरुक्षेत्रे वासुदेवेन पालितम् ।।"},
{"c": "5.150", "n": "2", "i": 26498, "v": "विराटद्रुपदाभ्यां च सपुत्राभ्यां समन्वितम् । केकयैर्वृष्णिभिश्चैव पार्थिवैः शतशो वृतम् ।।"},
{"c": "5.150", "n": "3", "i": 26499, "v": "महेन्द्रमिव चादित्यैरभिगुप्तं महारथैः । श्रुत्वा दुर्योधनो राजा किं कार्यं प्रत्यपद्यत ।।"},
{"c": "5.150", "n": "4", "i": 26500, "v": "एतदिच्छाम्यहं श्रोतुं विस्तरेण तपोधन । संभ्रमे तुमुले तस्मिन्यदासीत्कुरुजाङ्गले ।।"},
{"c": "5.150", "n": "5", "i": 26501, "v": "व्यथयेयुर्हि देवानां सेनामपि समागमे । पाण्डवा वासुदेवश्च विराटद्रुपदौ तथा ।।"},
{"c": "5.150", "n": "6", "i": 26502, "v": "धृष्टद्युम्नश्च पाञ्चाल्यः शिखण्डी च महारथः । युयुधानश्च विक्रान्तो देवैरपि दुरासदः ।।"},
{"c": "5.150", "n": "7", "i": 26503, "v": "एतदिच्छाम्यहं श्रोतुं विस्तरेण तपोधन । कुरूणां पाण्डवानां च यद्यदासीद्विचेष्टितम् ।।"},
{"c": "5.150", "t": "वैशंपायन उवाच ।"},
{"c": "5.150", "n": "8", "i": 26504, "v": "प्रतियाते तु दाशार्हे राजा दुर्योधनस्तदा । कर्णं दुःशासनं चैव शकुनिं चाब्रवीदिदम् ।।"},
{"c": "5.150", "n": "9", "i": 26505, "v": "अकृतेनैव कार्येण गतः पार्थानधोक्षजः । स एनान्मन्युनाविष्टो ध्रुवं वक्ष्यत्यसंशयम् ।।"},
{"c": "5.150", "n": "10", "i": 26506, "v": "इष्टो हि वासुदेवस्य पाण्डवैर्मम विग्रहः । भीमसेनार्जुनौ चैव दाशार्हस्य मते स्थितौ ।।"},
{"c": "5.150", "n": "11", "i": 26507, "v": "अजातशत्रुरप्यद्य भीमार्जुनवशानुगः । निकृतश्च मया पूर्वं सह सर्वैः सहोदरैः ।।"},
{"c": "5.150", "n": "12", "i": 26508, "v": "विराटद्रुपदौ चैव कृतवैरौ मया सह । तौ च सेनाप्रणेतारौ वासुदेववशानुगौ ।।"},
{"c": "5.150", "n": "13", "i": 26509, "v": "भविता विग्रहः सोऽयं तुमुलो लोमहर्षणः । तस्मात्सांग्रामिकं सर्वं कारयध्वमतन्द्रिताः ।।"},
{"c": "5.150", "n": "14", "i": 26510, "v": "शिबिराणि कुरुक्षेत्रे क्रियन्तां वसुधाधिपाः । सुपर्याप्तावकाशानि दुरादेयानि शत्रुभिः ।।"},
{"c": "5.150", "n": "15", "i": 26511, "v": "आसन्नजलकाष्ठानि शतशोऽथ सहस्रशः । अच्छेद्याहारमार्गाणि रत्नोच्चयचितानि च । विविधायुधपूर्णानि पताकाध्वजवन्ति च ।।"},
{"c": "5.150", "n": "16", "i": 26512, "v": "समाश्च तेषां पन्थानः क्रियन्तां नगराद्बहिः । प्रयाणं घुष्यतामद्य श्वोभूत इति माचिरम् ।।"},
{"c": "5.150", "n": "17", "i": 26513, "v": "ते तथेति प्रतिज्ञाय श्वोभूते चक्रिरे तथा । हृष्टरूपा महात्मानो विनाशाय महीक्षिताम् ।।"},
{"c": "5.150", "n": "18", "i": 26514, "v": "ततस्ते पार्थिवाः सर्वे तच्छ्रुत्वा राजशासनम् । आसनेभ्यो महार्हेभ्य उदतिष्ठन्नमर्षिताः ।।"},
{"c": "5.150", "n": "19", "i": 26515, "v": "बाहून्परिघसंकाशान्संस्पृशन्तः शनैः शनैः । काञ्चनाङ्गददीप्तांश्च चन्दनागरुभूषितान् ।।"},
{"c": "5.150", "n": "20", "i": 26516, "v": "उष्णीषाणि नियच्छन्तः पुण्डरीकनिभैः करैः । अन्तरीयोत्तरीयाणि भूषणानि च सर्वशः ।।"},
{"c": "5.150", "n": "21", "i": 26517, "v": "ते रथान्रथिनः श्रेष्ठा हयांश्च हयकोविदाः । सज्जयन्ति स्म नागांश्च नागशिक्षासु निष्ठिताः ।।"},
{"c": "5.150", "n": "22", "i": 26518, "v": "अथ वर्माणि चित्राणि काञ्चनानि बहूनि च । विविधानि च शस्त्राणि चक्रुः सज्जानि सर्वशः ।।"},
{"c": "5.150", "n": "23", "i": 26519, "v": "पदातयश्च पुरुषाः शस्त्राणि विविधानि च । उपजह्रुः शरीरेषु हेमचित्राण्यनेकशः ।।"},
{"c": "5.150", "n": "24", "i": 26520, "v": "तदुत्सव इवोदग्रं संप्रहृष्टनरावृतम् । नगरं धार्तराष्ट्रस्य भारतासीत्समाकुलम् ।।"},
{"c": "5.150", "n": "25", "i": 26521, "v": "जनौघसलिलावर्तो रथनागाश्वमीनवान् । शङ्खदुन्दुभिनिर्घोषः कोशसंचयरत्नवान् ।।"},
{"c": "5.150", "n": "26", "i": 26522, "v": "चित्राभरणवर्मोर्मिः शस्त्रनिर्मलफेनवान् । प्रासादमालाद्रिवृतो रथ्यापणमहाह्रदः ।।"},
{"c": "5.150", "n": "27", "i": 26523, "v": "योधचन्द्रोदयोद्भूतः कुरुराजमहार्णवः । अदृश्यत तदा राजंश्चन्द्रोदय इवार्णवः ।।"},
{"c": "5.151", "t": "वैशंपायन उवाच ।"},
{"c": "5.151", "n": "1", "i": 26524, "v": "वासुदेवस्य तद्वाक्यमनुस्मृत्य युधिष्ठिरः । पुनः पप्रच्छ वार्ष्णेयं कथं मन्दोऽब्रवीदिदम् ।।"},
{"c": "5.151", "n": "2", "i": 26525, "v": "अस्मिन्नभ्यागते काले किं च नः क्षममच्युत । कथं च वर्तमाना वै स्वधर्मान्न च्यवेमहि ।।"},
{"c": "5.151", "n": "3", "i": 26526, "v": "दुर्योधनस्य कर्णस्य शकुनेः सौबलस्य च । वासुदेव मतज्ञोऽसि मम सभ्रातृकस्य च ।।"},
{"c": "5.151", "n": "4", "i": 26527, "v": "विदुरस्यापि ते वाक्यं श्रुतं भीष्मस्य चोभयोः । कुन्त्याश्च विपुलप्रज्ञ प्रज्ञा कार्त्स्न्येन ते श्रुता ।।"},
{"c": "5.151", "n": "5", "i": 26528, "v": "सर्वमेतदतिक्रम्य विचार्य च पुनः पुनः । यन्नः क्षमं महाबाहो तद्ब्रवीह्यविचारयन् ।।"},
{"c": "5.151", "n": "6", "i": 26529, "v": "श्रुत्वैतद्धर्मराजस्य धर्मार्थसहितं वचः । मेघदुन्दुभिनिर्घोषः कृष्णो वचनमब्रवीत् ।।"},
{"c": "5.151", "n": "7", "i": 26530, "v": "उक्तवानस्मि यद्वाक्यं धर्मार्थसहितं हितम् । न तु तन्निकृतिप्रज्ञे कौरव्ये प्रतितिष्ठति ।।"},
{"c": "5.151", "n": "8", "i": 26531, "v": "न च भीष्मस्य दुर्मेधाः शृणोति विदुरस्य वा । मम वा भाषितं किंचित्सर्वमेवातिवर्तते ।।"},
{"c": "5.151", "n": "9", "i": 26532, "v": "न स कामयते धर्मं न स कामयते यशः । जितं स मन्यते सर्वं दुरात्मा कर्णमाश्रितः ।।"},
{"c": "5.151", "n": "10", "i": 26533, "v": "बन्धमाज्ञापयामास मम चापि सुयोधनः । न च तं लब्धवान्कामं दुरात्मा शासनातिगः ।।"},
{"c": "5.151", "n": "11", "i": 26534, "v": "न च भीष्मो न च द्रोणो युक्तं तत्राहतुर्वचः । सर्वे तमनुवर्तन्ते ऋते विदुरमच्युत ।।"},
{"c": "5.151", "n": "12", "i": 26535, "v": "शकुनिः सौबलश्चैव कर्णदुःशासनावपि । त्वय्ययुक्तान्यभाषन्त मूढा मूढममर्षणम् ।।"},
{"c": "5.151", "n": "13", "i": 26536, "v": "किं च तेन मयोक्तेन यान्यभाषन्त कौरवाः । संक्षेपेण दुरात्मासौ न युक्तं त्वयि वर्तते ।।"},
{"c": "5.151", "n": "14", "i": 26537, "v": "न पार्थिवेषु सर्वेषु य इमे तव सैनिकाः । यत्पापं यन्न कल्याणं सर्वं तस्मिन्प्रतिष्ठितम् ।।"},
{"c": "5.151", "n": "15", "i": 26538, "v": "न चापि वयमत्यर्थं परित्यागेन कर्हिचित् । कौरवैः शममिच्छामस्तत्र युद्धमनन्तरम् ।।"},
{"c": "5.151", "n": "16", "i": 26539, "v": "तच्छ्रुत्वा पार्थिवाः सर्वे वासुदेवस्य भाषितम् । अब्रुवन्तो मुखं राज्ञः समुदैक्षन्त भारत ।।"},
{"c": "5.151", "n": "17", "i": 26540, "v": "युधिष्ठिरस्त्वभिप्रायमुपलभ्य महीक्षिताम् । योगमाज्ञापयामास भीमार्जुनयमैः सह ।।"},
{"c": "5.151", "n": "18", "i": 26541, "v": "ततः किलकिलाभूतमनीकं पाण्डवस्य ह । आज्ञापिते तदा योगे समहृष्यन्त सैनिकाः ।।"},
{"c": "5.151", "n": "19", "i": 26542, "v": "अवध्यानां वधं पश्यन्धर्मराजो युधिष्ठिरः । निष्टनन्भीमसेनं च विजयं चेदमब्रवीत् ।।"},
{"c": "5.151", "n": "20", "i": 26543, "v": "यदर्थं वनवासश्च प्राप्तं दुःखं च यन्मया । सोऽयमस्मानुपैत्येव परोऽनर्थः प्रयत्नतः ।।"},
{"c": "5.151", "n": "21", "i": 26544, "v": "यस्मिन्यत्नः कृतोऽस्माभिः स नो हीनः प्रयत्नतः । अकृते तु प्रयत्नेऽस्मानुपावृत्तः कलिर्महान् ।।"},
{"c": "5.151", "n": "22", "i": 26545, "v": "कथं ह्यवध्यैः संग्रामः कार्यः सह भविष्यति । कथं हत्वा गुरून्वृद्धान्विजयो नो भविष्यति ।।"},
{"c": "5.151", "n": "23", "i": 26546, "v": "तच्छ्रुत्वा धर्मराजस्य सव्यसाची परंतपः । यदुक्तं वासुदेवेन श्रावयामास तद्वचः ।।"},
{"c": "5.151", "n": "24", "i": 26547, "v": "उक्तवान्देवकीपुत्रः कुन्त्याश्च विदुरस्य च । वचनं तत्त्वया राजन्निखिलेनावधारितम् ।।"},
{"c": "5.151", "n": "25", "i": 26548, "v": "न च तौ वक्ष्यतोऽधर्ममिति मे नैष्ठिकी मतिः । न चापि युक्तं कौन्तेय निवर्तितुमयुध्यतः ।।"},
{"c": "5.151", "n": "26", "i": 26549, "v": "तच्छ्रुत्वा वासुदेवोऽपि सव्यसाचिवचस्तदा । स्मयमानोऽब्रवीत्पार्थमेवमेतदिति ब्रुवन् ।।"},
{"c": "5.151", "n": "27", "i": 26550, "v": "ततस्ते धृतसंकल्पा युद्धाय सहसैनिकाः । पाण्डवेया महाराज तां रात्रिं सुखमावसन् ।।"},
{"c": "5.152", "t": "वैशंपायन उवाच ।"},
{"c": "5.152", "n": "1", "i": 26551, "v": "व्युषितायां रजन्यां तु राजा दुर्योधनस्ततः । व्यभजत्तान्यनीकानि दश चैकं च भारत ।।"},
{"c": "5.152", "n": "2", "i": 26552, "v": "नरहस्तिरथाश्वानां सारं मध्यं च फल्गु च । सर्वेष्वेतेष्वनीकेषु संदिदेश महीपतिः ।।"},
{"c": "5.152", "n": "3", "i": 26553, "v": "सानुकर्षाः सतूणीराः सवरूथाः सतोमराः । सोपासङ्गाः सशक्तीकाः सनिषङ्गाः सपोथिकाः ।।"},
{"c": "5.152", "n": "4", "i": 26554, "v": "सध्वजाः सपताकाश्च सशरासनतोमराः । रज्जुभिश्च विचित्राभिः सपाशाः सपरिस्तराः ।।"},
{"c": "5.152", "n": "5", "i": 26555, "v": "सकचग्रहविक्षेपाः सतैलगुडवालुकाः । साशीविषघटाः सर्वे ससर्जरसपांसवः ।।"},
{"c": "5.152", "n": "6", "i": 26556, "v": "सघण्टाफलकाः सर्वे वासीवृक्षादनान्विताः । व्याघ्रचर्मपरीवारा वृताश्च द्वीपिचर्मभिः ।।"},
{"c": "5.152", "n": "7", "i": 26557, "v": "सवस्तयः सशृङ्गाश्च सप्रासविविधायुधाः । सकुठाराः सकुद्दालाः सतैलक्षौमसर्पिषः ।।"},
{"c": "5.152", "n": "8", "i": 26558, "v": "चित्रानीकाः सुवपुषो ज्वलिता इव पावकाः । तथा कवचिनः शूराः शस्त्रेषु कृतनिश्रमाः ।।"},
{"c": "5.152", "n": "9", "i": 26559, "v": "कुलीना हययोनिज्ञाः सारथ्ये विनिवेशिताः । बद्धारिष्टा बद्धकक्ष्या बद्धध्वजपताकिनः ।।"},
{"c": "5.152", "n": "10", "i": 26560, "v": "चतुर्युजो रथाः सर्वे सर्वे शस्त्रसमायुताः । संहृष्टवाहनाः सर्वे सर्वे शतशरासनाः ।।"},
{"c": "5.152", "n": "11", "i": 26561, "v": "धुर्ययोर्हययोरेकस्तथान्यौ पार्ष्णिसारथी । तौ चापि रथिनां श्रेष्ठौ रथी च हयवित्तथा ।।"},
{"c": "5.152", "n": "12", "i": 26562, "v": "नगराणीव गुप्तानि दुरादेयानि शत्रुभिः । आसन्रथसहस्राणि हेममालीनि सर्वशः ।।"},
{"c": "5.152", "n": "13", "i": 26563, "v": "यथा रथास्तथा नागा बद्धकक्ष्याः स्वलंकृताः । बभूवुः सप्त पुरुषा रत्नवन्त इवाद्रयः ।।"},
{"c": "5.152", "n": "14", "i": 26564, "v": "द्वावङ्कुशधरौ तेषु द्वावुत्तमधनुर्धरौ । द्वौ वरासिधरौ राजन्नेकः शक्तिपताकधृक् ।।"},
{"c": "5.152", "n": "15", "i": 26565, "v": "गजैर्मत्तैः समाकीर्णं सवर्मायुधकोशकैः । तद्बभूव बलं राजन्कौरव्यस्य सहस्रशः ।।"},
{"c": "5.152", "n": "16", "i": 26566, "v": "विचित्रकवचामुक्तैः सपताकैः स्वलंकृतैः । सादिभिश्चोपसंपन्ना आसन्नयुतशो हयाः ।।"},
{"c": "5.152", "n": "17", "i": 26567, "v": "सुसंग्राहाः सुसंतोषा हेमभाण्डपरिच्छदाः । अनेकशतसाहस्रास्ते च सादिवशे स्थिताः ।।"},
{"c": "5.152", "n": "18", "i": 26568, "v": "नानारूपविकाराश्च नानाकवचशस्त्रिणः । पदातिनो नरास्तत्र बभूवुर्हेममालिनः ।।"},
{"c": "5.152", "n": "19", "i": 26569, "v": "रथस्यासन्दश गजा गजस्य दश वाजिनः । नरा दश हयस्यासन्पादरक्षाः समन्ततः ।।"},
{"c": "5.152", "n": "20", "i": 26570, "v": "रथस्य नागाः पञ्चाशन्नागस्यासञ्शतं हयाः । हयस्य पुरुषाः सप्त भिन्नसंधानकारिणः ।।"},
{"c": "5.152", "n": "21", "i": 26571, "v": "सेना पञ्चशतं नागा रथास्तावन्त एव च । दशसेना च पृतना पृतना दशवाहिनी ।।"},
{"c": "5.152", "n": "22", "i": 26572, "v": "वाहिनी पृतना सेना ध्वजिनी सादिनी चमूः । अक्षौहिणीति पर्यायैर्निरुक्ताथ वरूथिनी । एवं व्यूढान्यनीकानि कौरवेयेण धीमता ।।"},
{"c": "5.152", "n": "23", "i": 26573, "v": "अक्षौहिण्यो दशैका च संख्याताः सप्त चैव ह । अक्षौहिण्यस्तु सप्तैव पाण्डवानामभूद्बलम् । अक्षौहिण्यो दशैका च कौरवाणामभूद्बलम् ।।"},
{"c": "5.152", "n": "24", "i": 26574, "v": "नराणां पञ्चपञ्चाशदेषा पत्तिर्विधीयते । सेनामुखं च तिस्रस्ता गुल्म इत्यभिसंज्ञितः ।।"},
{"c": "5.152", "n": "25", "i": 26575, "v": "दश गुल्मा गणस्त्वासीद्गणास्त्वयुतशोऽभवन् । दुर्योधनस्य सेनासु योत्स्यमानाः प्रहारिणः ।।"},
{"c": "5.152", "n": "26", "i": 26576, "v": "तत्र दुर्योधनो राजा शूरान्बुद्धिमतो नरान् । प्रसमीक्ष्य महाबाहुश्चक्रे सेनापतींस्तदा ।।"},
{"c": "5.152", "n": "27", "i": 26577, "v": "पृथगक्षौहिणीनां च प्रणेतॄन्नरसत्तमान् । विधिपूर्वं समानीय पार्थिवानभ्यषेचयत् ।।"},
{"c": "5.152", "n": "28", "i": 26578, "v": "कृपं द्रोणं च शल्यं च सैन्धवं च महारथम् । सुदक्षिणं च काम्बोजं कृतवर्माणमेव च ।।"},
{"c": "5.152", "n": "29", "i": 26579, "v": "द्रोणपुत्रं च कर्णं च भूरिश्रवसमेव च । शकुनिं सौबलं चैव बाह्लीकं च महारथम् ।।"},
{"c": "5.152", "n": "30", "i": 26580, "v": "दिवसे दिवसे तेषां प्रतिवेलं च भारत । चक्रे स विविधाः संज्ञाः प्रत्यक्षं च पुनः पुनः ।।"},
{"c": "5.152", "n": "31", "i": 26581, "v": "तथा विनियताः सर्वे ये च तेषां पदानुगाः । बभूवुः सैनिका राजन्राज्ञः प्रियचिकीर्षवः ।।"},
{"c": "5.153", "t": "वैशंपायन उवाच ।"},
{"c": "5.153", "n": "1", "i": 26582, "v": "ततः शांतनवं भीष्मं प्राञ्जलिर्धृतराष्ट्रजः । सह सर्वैर्महीपालैरिदं वचनमब्रवीत् ।।"},
{"c": "5.153", "n": "2", "i": 26583, "v": "ऋते सेनाप्रणेतारं पृतना सुमहत्यपि । दीर्यते युद्धमासाद्य पिपीलिकपुटं यथा ।।"},
{"c": "5.153", "n": "3", "i": 26584, "v": "न हि जातु द्वयोर्बुद्धिः समा भवति कर्हिचित् । शौर्यं च नाम नेतॄणां स्पर्धते च परस्परम् ।।"},
{"c": "5.153", "n": "4", "i": 26585, "v": "श्रूयते च महाप्राज्ञ हैहयानमितौजसः । अभ्ययुर्ब्राह्मणाः सर्वे समुच्छ्रितकुशध्वजाः ।।"},
{"c": "5.153", "n": "5", "i": 26586, "v": "तानन्वयुस्तदा वैश्याः शूद्राश्चैव पितामह । एकतस्तु त्रयो वर्णा एकतः क्षत्रियर्षभाः ।।"},
{"c": "5.153", "n": "6", "i": 26587, "v": "ते स्म युद्धेष्वभज्यन्त त्रयो वर्णाः पुनः पुनः । क्षत्रियास्तु जयन्त्येव बहुलं चैकतो बलम् ।।"},
{"c": "5.153", "n": "7", "i": 26588, "v": "ततस्ते क्षत्रियानेव पप्रच्छुर्द्विजसत्तमाः । तेभ्यः शशंसुर्धर्मज्ञा याथातथ्यं पितामह ।।"},
{"c": "5.153", "n": "8", "i": 26589, "v": "वयमेकस्य शृणुमो महाबुद्धिमतो रणे । भवन्तस्तु पृथक्सर्वे स्वबुद्धिवशवर्तिनः ।।"},
{"c": "5.153", "n": "9", "i": 26590, "v": "ततस्ते ब्राह्मणाश्चक्रुरेकं सेनापतिं द्विजम् । नयेषु कुशलं शूरमजयन्क्षत्रियांस्ततः ।।"},
{"c": "5.153", "n": "10", "i": 26591, "v": "एवं ये कुशलं शूरं हिते स्थितमकल्मषम् । सेनापतिं प्रकुर्वन्ति ते जयन्ति रणे रिपून् ।।"},
{"c": "5.153", "n": "11", "i": 26592, "v": "भवानुशनसा तुल्यो हितैषी च सदा मम । असंहार्यः स्थितो धर्मे स नः सेनापतिर्भव ।।"},
{"c": "5.153", "n": "12", "i": 26593, "v": "रश्मीवतामिवादित्यो वीरुधामिव चन्द्रमाः । कुबेर इव यक्षाणां मरुतामिव वासवः ।।"},
{"c": "5.153", "n": "13", "i": 26594, "v": "पर्वतानां यथा मेरुः सुपर्णः पततामिव । कुमार इव भूतानां वसूनामिव हव्यवाट् ।।"},
{"c": "5.153", "n": "14", "i": 26595, "v": "भवता हि वयं गुप्ताः शक्रेणेव दिवौकसः । अनाधृष्या भविष्यामस्त्रिदशानामपि ध्रुवम् ।।"},
{"c": "5.153", "n": "15", "i": 26596, "v": "प्रयातु नो भवानग्रे देवानामिव पावकिः । वयं त्वामनुयास्यामः सौरभेया इवर्षभम् ।।"},
{"c": "5.153", "t": "भीष्म उवाच ।"},
{"c": "5.153", "n": "16", "i": 26597, "v": "एवमेतन्महाबाहो यथा वदसि भारत । यथैव हि भवन्तो मे तथैव मम पाण्डवाः ।।"},
{"c": "5.153", "n": "17", "i": 26598, "v": "अपि चैव मया श्रेयो वाच्यं तेषां नराधिप । योद्धव्यं तु तवार्थाय यथा स समयः कृतः ।।"},
{"c": "5.153", "n": "18", "i": 26599, "v": "न तु पश्यामि योद्धारमात्मनः सदृशं भुवि । ऋते तस्मान्नरव्याघ्रात्कुन्तीपुत्राद्धनंजयात् ।।"},
{"c": "5.153", "n": "19", "i": 26600, "v": "स हि वेद महाबाहुर्दिव्यान्यस्त्राणि सर्वशः । न तु मां विवृतो युद्धे जातु युध्येत पाण्डवः ।।"},
{"c": "5.153", "n": "20", "i": 26601, "v": "अहं स च क्षणेनैव निर्मनुष्यमिदं जगत् । कुर्यां शस्त्रबलेनैव ससुरासुरराक्षसम् ।।"},
{"c": "5.153", "n": "21", "i": 26602, "v": "न त्वेवोत्सादनीया मे पाण्डोः पुत्रा नराधिप । तस्माद्योधान्हनिष्यामि प्रयोगेणायुतं सदा ।।"},
{"c": "5.153", "n": "22", "i": 26603, "v": "एवमेषां करिष्यामि निधनं कुरुनन्दन । न चेत्ते मां हनिष्यन्ति पूर्वमेव समागमे ।।"},
{"c": "5.153", "n": "23", "i": 26604, "v": "सेनापतिस्त्वहं राजन्समयेनापरेण ते । भविष्यामि यथाकामं तन्मे श्रोतुमिहार्हसि ।।"},
{"c": "5.153", "n": "24", "i": 26605, "v": "कर्णो वा युध्यतां पूर्वमहं वा पृथिवीपते । स्पर्धते हि सदात्यर्थं सूतपुत्रो मया रणे ।।"},
{"c": "5.153", "t": "कर्ण उवाच ।"},
{"c": "5.153", "n": "25", "i": 26606, "v": "नाहं जीवति गाङ्गेये योत्स्ये राजन्कथंचन । हते भीष्मे तु योत्स्यामि सह गाण्डीवधन्वना ।।"},
{"c": "5.153", "t": "वैशंपायन उवाच ।"},
{"c": "5.153", "n": "26", "i": 26607, "v": "ततः सेनापतिं चक्रे विधिवद्भूरिदक्षिणम् । धृतराष्ट्रात्मजो भीष्मं सोऽभिषिक्तो व्यरोचत ।।"},
{"c": "5.153", "n": "27", "i": 26608, "v": "ततो भेरीश्च शङ्खांश्च शतशश्चैव पुष्करान् । वादयामासुरव्यग्राः पुरुषा राजशासनात् ।।"},
{"c": "5.153", "n": "28", "i": 26609, "v": "सिंहनादाश्च विविधा वाहनानां च निस्वनाः । प्रादुरासन्ननभ्रे च वर्षं रुधिरकर्दमम् ।।"},
{"c": "5.153", "n": "29", "i": 26610, "v": "निर्घाताः पृथिवीकम्पा गजबृंहितनिस्वनाः । आसंश्च सर्वयोधानां पातयन्तो मनांस्युत ।।"},
{"c": "5.153", "n": "30", "i": 26611, "v": "वाचश्चाप्यशरीरिण्यो दिवश्चोल्काः प्रपेदिरे । शिवाश्च भयवेदिन्यो नेदुर्दीप्तस्वरा भृशम् ।।"},
{"c": "5.153", "n": "31", "i": 26612, "v": "सेनापत्ये यदा राजा गाङ्गेयमभिषिक्तवान् । तदैतान्युग्ररूपाणि अभवञ्शतशो नृप ।।"},
{"c": "5.153", "n": "32", "i": 26613, "v": "ततः सेनापतिं कृत्वा भीष्मं परबलार्दनम् । वाचयित्वा द्विजश्रेष्ठान्निष्कैर्गोभिश्च भूरिशः ।।"},
{"c": "5.153", "n": "33", "i": 26614, "v": "वर्धमानो जयाशीर्भिर्निर्ययौ सैनिकैर्वृतः । आपगेयं पुरस्कृत्य भ्रातृभिः सहितस्तदा । स्कन्धावारेण महता कुरुक्षेत्रं जगाम ह ।।"},
{"c": "5.153", "n": "34", "i": 26615, "v": "परिक्रम्य कुरुक्षेत्रं कर्णेन सह कौरवः । शिबिरं मापयामास समे देशे नराधिपः ।।"},
{"c": "5.153", "n": "35", "i": 26616, "v": "मधुरानूषरे देशे प्रभूतयवसेन्धने । यथैव हास्तिनपुरं तद्वच्छिबिरमाबभौ ।।"},
{"c": "5.154", "t": "जनमेजय उवाच ।"},
{"c": "5.154", "n": "1", "i": 26617, "v": "आपगेयं महात्मानं भीष्मं शस्त्रभृतां वरम् । पितामहं भारतानां ध्वजं सर्वमहीक्षिताम् ।।"},
{"c": "5.154", "n": "2", "i": 26618, "v": "बृहस्पतिसमं बुद्ध्या क्षमया पृथिवीसमम् । समुद्रमिव गाम्भीर्ये हिमवन्तमिव स्थिरम् ।।"},
{"c": "5.154", "n": "3", "i": 26619, "v": "प्रजापतिमिवौदार्ये तेजसा भास्करोपमम् । महेन्द्रमिव शत्रूणां ध्वंसनं शरवृष्टिभिः ।।"},
{"c": "5.154", "n": "4", "i": 26620, "v": "रणयज्ञे प्रतिभये स्वाभीले लोमहर्षणे । दीक्षितं चिररात्राय श्रुत्वा राजा युधिष्ठिरः ।।"},
{"c": "5.154", "n": "5", "i": 26621, "v": "किमब्रवीन्महाबाहुः सर्वधर्मविशारदः । भीमसेनार्जुनौ वापि कृष्णो वा प्रत्यपद्यत ।।"},
{"c": "5.154", "t": "वैशंपायन उवाच ।"},
{"c": "5.154", "n": "6", "i": 26622, "v": "आपद्धर्मार्थकुशलो महाबुद्धिर्युधिष्ठिरः । सर्वान्भ्रातॄन्समानीय वासुदेवं च सात्वतम् । उवाच वदतां श्रेष्ठः सान्त्वपूर्वमिदं वचः ।।"},
{"c": "5.154", "n": "7", "i": 26623, "v": "पर्याक्रामत सैन्यानि यत्तास्तिष्ठत दंशिताः । पितामहेन वो युद्धं पूर्वमेव भविष्यति । तस्मात्सप्तसु सेनासु प्रणेतॄन्मम पश्यत ।।"},
{"c": "5.154", "t": "वासुदेव उवाच ।"},
{"c": "5.154", "n": "8", "i": 26624, "v": "यथार्हति भवान्वक्तुमस्मिन्काल उपस्थिते । तथेदमर्थवद्वाक्यमुक्तं ते भरतर्षभ ।।"},
{"c": "5.154", "n": "9", "i": 26625, "v": "रोचते मे महाबाहो क्रियतां यदनन्तरम् । नायकास्तव सेनायामभिषिच्यन्तु सप्त वै ।।"},
{"c": "5.154", "t": "वैशंपायन उवाच ।"},
{"c": "5.154", "n": "10", "i": 26626, "v": "ततो द्रुपदमानाय्य विराटं शिनिपुंगवम् । धृष्टद्युम्नं च पाञ्चाल्यं धृष्टकेतुं च पार्थिवम् । शिखण्डिनं च पाञ्चाल्यं सहदेवं च मागधम् ।।"},
{"c": "5.154", "n": "11", "i": 26627, "v": "एतान्सप्त महेष्वासान्वीरान्युद्धाभिनन्दिनः । सेनाप्रणेतॄन्विधिवदभ्यषिञ्चद्युधिष्ठिरः ।।"},
{"c": "5.154", "n": "12", "i": 26628, "v": "सर्वसेनापतिं चात्र धृष्टद्युम्नमुपादिशत् । द्रोणान्तहेतोरुत्पन्नो य इद्धाज्जातवेदसः ।।"},
{"c": "5.154", "n": "13", "i": 26629, "v": "सर्वेषामेव तेषां तु समस्तानां महात्मनाम् । सेनापतिपतिं चक्रे गुडाकेशं धनंजयम् ।।"},
{"c": "5.154", "n": "14", "i": 26630, "v": "अर्जुनस्यापि नेता च संयन्ता चैव वाजिनाम् । संकर्षणानुजः श्रीमान्महाबुद्धिर्जनार्दनः ।।"},
{"c": "5.154", "n": "15", "i": 26631, "v": "तद्दृष्ट्वोपस्थितं युद्धं समासन्नं महात्ययम् । प्राविशद्भवनं राज्ञः पाण्डवस्य हलायुधः ।।"},
{"c": "5.154", "n": "16", "i": 26632, "v": "सहाक्रूरप्रभृतिभिर्गदसाम्बोल्मुकादिभिः । रौक्मिणेयाहुकसुतैश्चारुदेष्णपुरोगमैः ।।"},
{"c": "5.154", "n": "17", "i": 26633, "v": "वृष्णिमुख्यैरभिगतैर्व्याघ्रैरिव बलोत्कटैः । अभिगुप्तो महाबाहुर्मरुद्भिरिव वासवः ।।"},
{"c": "5.154", "n": "18", "i": 26634, "v": "नीलकौशेयवसनः कैलासशिखरोपमः । सिंहखेलगतिः श्रीमान्मदरक्तान्तलोचनः ।।"},
{"c": "5.154", "n": "19", "i": 26635, "v": "तं दृष्ट्वा धर्मराजश्च केशवश्च महाद्युतिः । उदतिष्ठत्तदा पार्थो भीमकर्मा वृकोदरः ।।"},
{"c": "5.154", "n": "20", "i": 26636, "v": "गाण्डीवधन्वा ये चान्ये राजानस्तत्र केचन । पूजयां चक्रुरभ्येत्य ते स्म सर्वे हलायुधम् ।।"},
{"c": "5.154", "n": "21", "i": 26637, "v": "ततस्तं पाण्डवो राजा करे पस्पर्श पाणिना । वासुदेवपुरोगास्तु सर्व एवाभ्यवादयन् ।।"},
{"c": "5.154", "n": "22", "i": 26638, "v": "विराटद्रुपदौ वृद्धावभिवाद्य हलायुधः । युधिष्ठिरेण सहित उपाविशदरिंदमः ।।"},
{"c": "5.154", "n": "23", "i": 26639, "v": "ततस्तेषूपविष्टेषु पार्थिवेषु समन्ततः । वासुदेवमभिप्रेक्ष्य रौहिणेयोऽभ्यभाषत ।।"},
{"c": "5.154", "n": "24", "i": 26640, "v": "भवितायं महारौद्रो दारुणः पुरुषक्षयः । दिष्टमेतद्ध्रुवं मन्ये न शक्यमतिवर्तितुम् ।।"},
{"c": "5.154", "n": "25", "i": 26641, "v": "अस्माद्युद्धात्समुत्तीर्णानपि वः ससुहृज्जनान् । अरोगानक्षतैर्देहैः पश्येयमिति मे मतिः ।।"},
{"c": "5.154", "n": "26", "i": 26642, "v": "समेतं पार्थिवं क्षत्रं कालपक्वमसंशयम् । विमर्दः सुमहान्भावी मांसशोणितकर्दमः ।।"},
{"c": "5.154", "n": "27", "i": 26643, "v": "उक्तो मया वासुदेवः पुनः पुनरुपह्वरे । संबन्धिषु समां वृत्तिं वर्तस्व मधुसूदन ।।"},
{"c": "5.154", "n": "28", "i": 26644, "v": "पाण्डवा हि यथास्माकं तथा दुर्योधनो नृपः । तस्यापि क्रियतां युक्त्या सपर्येति पुनः पुनः ।।"},
{"c": "5.154", "n": "29", "i": 26645, "v": "तच्च मे नाकरोद्वाक्यं त्वदर्थे मधुसूदनः । निविष्टः सर्वभावेन धनंजयमवेक्ष्य च ।।"},
{"c": "5.154", "n": "30", "i": 26646, "v": "ध्रुवो जयः पाण्डवानामिति मे निश्चिता मतिः । तथा ह्यभिनिवेशोऽयं वासुदेवस्य भारत ।।"},
{"c": "5.154", "n": "31", "i": 26647, "v": "न चाहमुत्सहे कृष्णमृते लोकमुदीक्षितुम् । ततोऽहमनुवर्तामि केशवस्य चिकीर्षितम् ।।"},
{"c": "5.154", "n": "32", "i": 26648, "v": "उभौ शिष्यौ हि मे वीरौ गदायुद्धविशारदौ । तुल्यस्नेहोऽस्म्यतो भीमे तथा दुर्योधने नृपे ।।"},
{"c": "5.154", "n": "33", "i": 26649, "v": "तस्माद्यास्यामि तीर्थानि सरस्वत्या निषेवितुम् । न हि शक्ष्यामि कौरव्यान्नश्यमानानुपेक्षितुम् ।।"},
{"c": "5.154", "n": "34", "i": 26650, "v": "एवमुक्त्वा महाबाहुरनुज्ञातश्च पाण्डवैः । तीर्थयात्रां ययौ रामो निवर्त्य मधुसूदनम् ।।"},
{"c": "5.155", "t": "वैशंपायन उवाच ।"},
{"c": "5.155", "n": "1", "i": 26651, "v": "एतस्मिन्नेव काले तु भीष्मकस्य महात्मनः । हिरण्यलोम्नो नृपतेः साक्षादिन्द्रसखस्य वै ।।"},
{"c": "5.155", "n": "2", "i": 26652, "v": "आहृतीनामधिपतेर्भोजस्यातियशस्विनः । दाक्षिणात्यपतेः पुत्रो दिक्षु रुक्मीति विश्रुतः ।।"},
{"c": "5.155", "n": "3", "i": 26653, "v": "यः किंपुरुषसिंहस्य गन्धमादनवासिनः । शिष्यः कृत्स्नं धनुर्वेदं चतुष्पादमवाप्तवान् ।।"},
{"c": "5.155", "n": "4", "i": 26654, "v": "यो माहेन्द्रं धनुर्लेभे तुल्यं गाण्डीवतेजसा । शार्ङ्गेण च महाबाहुः संमितं दिव्यमक्षयम् ।।"},
{"c": "5.155", "n": "5", "i": 26655, "v": "त्रीण्येवैतानि दिव्यानि धनूंषि दिविचारिणाम् । वारुणं गाण्डिवं तत्र माहेन्द्रं विजयं धनुः ।।"},
{"c": "5.155", "n": "6", "i": 26656, "v": "शार्ङ्गं तु वैष्णवं प्राहुर्दिव्यं तेजोमयं धनुः । धारयामास यत्कृष्णः परसेनाभयावहम् ।।"},
{"c": "5.155", "n": "7", "i": 26657, "v": "गाण्डीवं पावकाल्लेभे खाण्डवे पाकशासनिः । द्रुमाद्रुक्मी महातेजा विजयं प्रत्यपद्यत ।।"},
{"c": "5.155", "n": "8", "i": 26658, "v": "संछिद्य मौरवान्पाशान्निहत्य मुरमोजसा । निर्जित्य नरकं भौममाहृत्य मणिकुण्डले ।।"},
{"c": "5.155", "n": "9", "i": 26659, "v": "षोडश स्त्रीसहस्राणि रत्नानि विविधानि च । प्रतिपेदे हृषीकेशः शार्ङ्गं च धनुरुत्तमम् ।।"},
{"c": "5.155", "n": "10", "i": 26660, "v": "रुक्मी तु विजयं लब्ध्वा धनुर्मेघसमस्वनम् । विभीषयन्निव जगत्पाण्डवानभ्यवर्तत ।।"},
{"c": "5.155", "n": "11", "i": 26661, "v": "नामृष्यत पुरा योऽसौ स्वबाहुबलदर्पितः । रुक्मिण्या हरणं वीरो वासुदेवेन धीमता ।।"},
{"c": "5.155", "n": "12", "i": 26662, "v": "कृत्वा प्रतिज्ञां नाहत्वा निवर्तिष्यामि केशवम् । ततोऽन्वधावद्वार्ष्णेयं सर्वशस्त्रभृतां वरम् ।।"},
{"c": "5.155", "n": "13", "i": 26663, "v": "सेनया चतुरङ्गिण्या महत्या दूरपातया । विचित्रायुधवर्मिण्या गङ्गयेव प्रवृद्धया ।।"},
{"c": "5.155", "n": "14", "i": 26664, "v": "स समासाद्य वार्ष्णेयं योगानामीश्वरं प्रभुम् । व्यंसितो व्रीडितो राजन्नाजगाम स कुण्डिनम् ।।"},
{"c": "5.155", "n": "15", "i": 26665, "v": "यत्रैव कृष्णेन रणे निर्जितः परवीरहा । तत्र भोजकटं नाम चक्रे नगरमुत्तमम् ।।"},
{"c": "5.155", "n": "16", "i": 26666, "v": "सैन्येन महता तेन प्रभूतगजवाजिना । पुरं तद्भुवि विख्यातं नाम्ना भोजकटं नृप ।।"},
{"c": "5.155", "n": "17", "i": 26667, "v": "स भोजराजः सैन्येन महता परिवारितः । अक्षौहिण्या महावीर्यः पाण्डवान्समुपागमत् ।।"},
{"c": "5.155", "n": "18", "i": 26668, "v": "ततः स कवची खड्गी शरी धन्वी तली रथी । ध्वजेनादित्यवर्णेन प्रविवेश महाचमूम् ।।"},
{"c": "5.155", "n": "19", "i": 26669, "v": "विदितः पाण्डवेयानां वासुदेवप्रियेप्सया । युधिष्ठिरस्तु तं राजा प्रत्युद्गम्याभ्यपूजयत् ।।"},
{"c": "5.155", "n": "20", "i": 26670, "v": "स पूजितः पाण्डुसुतैर्यथान्यायं सुसत्कृतः । प्रतिपूज्य च तान्सर्वान्विश्रान्तः सहसैनिकः । उवाच मध्ये वीराणां कुन्तीपुत्रं धनंजयम् ।।"},
{"c": "5.155", "n": "21", "i": 26671, "v": "सहायोऽस्मि स्थितो युद्धे यदि भीतोऽसि पाण्डव । करिष्यामि रणे साह्यमसह्यं तव शत्रुभिः ।।"},
{"c": "5.155", "n": "22", "i": 26672, "v": "न हि मे विक्रमे तुल्यः पुमानस्तीह कश्चन । निहत्य समरे शत्रूंस्तव दास्यामि फल्गुन ।।"},
{"c": "5.155", "n": "23", "i": 26673, "v": "इत्युक्तो धर्मराजस्य केशवस्य च संनिधौ । शृण्वतां पार्थिवेन्द्राणामन्येषां चैव सर्वशः ।।"},
{"c": "5.155", "n": "24", "i": 26674, "v": "वासुदेवमभिप्रेक्ष्य धर्मराजं च पाण्डवम् । उवाच धीमान्कौन्तेयः प्रहस्य सखिपूर्वकम् ।।"},
{"c": "5.155", "n": "25", "i": 26675, "v": "युध्यमानस्य मे वीर गन्धर्वैः सुमहाबलैः । सहायो घोषयात्रायां कस्तदासीत्सखा मम ।।"},
{"c": "5.155", "n": "26", "i": 26676, "v": "तथा प्रतिभये तस्मिन्देवदानवसंकुले । खाण्डवे युध्यमानस्य कः सहायस्तदाभवत् ।।"},
{"c": "5.155", "n": "27", "i": 26677, "v": "निवातकवचैर्युद्धे कालकेयैश्च दानवैः । तत्र मे युध्यमानस्य कः सहायस्तदाभवत् ।।"},
{"c": "5.155", "n": "28", "i": 26678, "v": "तथा विराटनगरे कुरुभिः सह संगरे । युध्यतो बहुभिस्तात कः सहायोऽभवन्मम ।।"},
{"c": "5.155", "n": "29", "i": 26679, "v": "उपजीव्य रणे रुद्रं शक्रं वैश्रवणं यमम् । वरुणं पावकं चैव कृपं द्रोणं च माधवम् ।।"},
{"c": "5.155", "n": "30", "i": 26680, "v": "धारयन्गाण्डिवं दिव्यं धनुस्तेजोमयं दृढम् । अक्षय्यशरसंयुक्तो दिव्यास्त्रपरिबृंहितः ।।"},
{"c": "5.155", "n": "31", "i": 26681, "v": "कौरवाणां कुले जातः पाण्डोः पुत्रो विशेषतः । द्रोणं व्यपदिशञ्शिष्यो वासुदेवसहायवान् ।।"},
{"c": "5.155", "n": "32", "i": 26682, "v": "कथमस्मद्विधो ब्रूयाद्भीतोऽस्मीत्ययशस्करम् । वचनं नरशार्दूल वज्रायुधमपि स्वयम् ।।"},
{"c": "5.155", "n": "33", "i": 26683, "v": "नास्मि भीतो महाबाहो सहायार्थश्च नास्ति मे । यथाकामं यथायोगं गच्छ वान्यत्र तिष्ठ वा ।।"},
{"c": "5.155", "n": "34", "i": 26684, "v": "विनिवर्त्य ततो रुक्मी सेनां सागरसंनिभाम् । दुर्योधनमुपागच्छत्तथैव भरतर्षभ ।।"},
{"c": "5.155", "n": "35", "i": 26685, "v": "तथैव चाभिगम्यैनमुवाच स नराधिपः । प्रत्याख्यातश्च तेनापि स तदा शूरमानिना ।।"},
{"c": "5.155", "n": "36", "i": 26686, "v": "द्वावेव तु महाराज तस्माद्युद्धाद्व्यपेयतुः । रौहिणेयश्च वार्ष्णेयो रुक्मी च वसुधाधिपः ।।"},
{"c": "5.155", "n": "37", "i": 26687, "v": "गते रामे तीर्थयात्रां भीष्मकस्य सुते तथा । उपाविशन्पाण्डवेया मन्त्राय पुनरेव हि ।।"},
{"c": "5.155", "n": "38", "i": 26688, "v": "समितिर्धर्मराजस्य सा पार्थिवसमाकुला । शुशुभे तारकाचित्रा द्यौश्चन्द्रेणेव भारत ।।"},
{"c": "5.156", "t": "जनमेजय उवाच ।"},
{"c": "5.156", "n": "1", "i": 26689, "v": "तथा व्यूढेष्वनीकेषु कुरुक्षेत्रे द्विजर्षभ । किमकुर्वन्त कुरवः कालेनाभिप्रचोदिताः ।।"},
{"c": "5.156", "t": "वैशंपायन उवाच ।"},
{"c": "5.156", "n": "2", "i": 26690, "v": "तथा व्यूढेष्वनीकेषु यत्तेषु भरतर्षभ । धृतराष्ट्रो महाराज संजयं वाक्यमब्रवीत् ।।"},
{"c": "5.156", "n": "3", "i": 26691, "v": "एहि संजय मे सर्वमाचक्ष्वानवशेषतः । सेनानिवेशे यद्वृत्तं कुरुपाण्डवसेनयोः ।।"},
{"c": "5.156", "n": "4", "i": 26692, "v": "दिष्टमेव परं मन्ये पौरुषं चाप्यनर्थकम् । यदहं जानमानोऽपि युद्धदोषान्क्षयोदयान् ।।"},
{"c": "5.156", "n": "5", "i": 26693, "v": "तथापि निकृतिप्रज्ञं पुत्रं दुर्द्यूतदेविनम् । न शक्नोमि नियन्तुं वा कर्तुं वा हितमात्मनः ।।"},
{"c": "5.156", "n": "6", "i": 26694, "v": "भवत्येव हि मे सूत बुद्धिर्दोषानुदर्शिनी । दुर्योधनं समासाद्य पुनः सा परिवर्तते ।।"},
{"c": "5.156", "n": "7", "i": 26695, "v": "एवं गते वै यद्भावि तद्भविष्यति संजय । क्षत्रधर्मः किल रणे तनुत्यागोऽभिपूजितः ।।"},
{"c": "5.156", "t": "संजय उवाच ।"},
{"c": "5.156", "n": "8", "i": 26696, "v": "त्वद्युक्तोऽयमनुप्रश्नो महाराज यथार्हसि । न तु दुर्योधने दोषमिममासक्तुमर्हसि । शृणुष्वानवशेषेण वदतो मम पार्थिव ।।"},
{"c": "5.156", "n": "9", "i": 26697, "v": "य आत्मनो दुश्चरितादशुभं प्राप्नुयान्नरः । एनसा न स दैवं वा कालं वा गन्तुमर्हति ।।"},
{"c": "5.156", "n": "10", "i": 26698, "v": "महाराज मनुष्येषु निन्द्यं यः सर्वमाचरेत् । स वध्यः सर्वलोकस्य निन्दितानि समाचरन् ।।"},
{"c": "5.156", "n": "11", "i": 26699, "v": "निकारा मनुजश्रेष्ठ पाण्डवैस्त्वत्प्रतीक्षया । अनुभूताः सहामात्यैर्निकृतैरधिदेवने ।।"},
{"c": "5.156", "n": "12", "i": 26700, "v": "हयानां च गजानां च राज्ञां चामिततेजसाम् । वैशसं समरे वृत्तं यत्तन्मे शृणु सर्वशः ।।"},
{"c": "5.156", "n": "13", "i": 26701, "v": "स्थिरो भूत्वा महाराज सर्वलोकक्षयोदयम् । यथाभूतं महायुद्धे श्रुत्वा मा विमना भव ।।"},
{"c": "5.156", "n": "14", "i": 26702, "v": "न ह्येव कर्ता पुरुषः कर्मणोः शुभपापयोः । अस्वतन्त्रो हि पुरुषः कार्यते दारुयन्त्रवत् ।।"},
{"c": "5.156", "n": "15", "i": 26703, "v": "केचिदीश्वरनिर्दिष्टाः केचिदेव यदृच्छया । पूर्वकर्मभिरप्यन्ये त्रैधमेतद्विकृष्यते ।।"},
{"c": "5.157", "t": "संजय उवाच ।"},
{"c": "5.157", "n": "1", "i": 26704, "v": "हिरण्वत्यां निविष्टेषु पाण्डवेषु महात्मसु । दुर्योधनो महाराज कर्णेन सह भारत ।।"},
{"c": "5.157", "n": "2", "i": 26705, "v": "सौबलेन च राजेन्द्र तथा दुःशासनेन च । आहूयोपह्वरे राजन्नुलूकमिदमब्रवीत् ।।"},
{"c": "5.157", "n": "3", "i": 26706, "v": "उलूक गच्छ कैतव्य पाण्डवान्सहसोमकान् । गत्वा मम वचो ब्रूहि वासुदेवस्य शृण्वतः ।।"},
{"c": "5.157", "n": "4", "i": 26707, "v": "इदं तत्समनुप्राप्तं वर्षपूगाभिचिन्तितम् । पाण्डवानां कुरूणां च युद्धं लोकभयंकरम् ।।"},
{"c": "5.157", "n": "5", "i": 26708, "v": "यदेतत्कत्थनावाक्यं संजयो महदब्रवीत् । मध्ये कुरूणां कौन्तेय तस्य कालोऽयमागतः । यथा वः संप्रतिज्ञातं तत्सर्वं क्रियतामिति ।।"},
{"c": "5.157", "n": "6", "i": 26709, "v": "अमर्षं राज्यहरणं वनवासं च पाण्डव । द्रौपद्याश्च परिक्लेशं संस्मरन्पुरुषो भव ।।"},
{"c": "5.157", "n": "7", "i": 26710, "v": "यदर्थं क्षत्रिया सूते गर्भं तदिदमागतम् । बलं वीर्यं च शौर्यं च परं चाप्यस्त्रलाघवम् । पौरुषं दर्शयन्युद्धे कोपस्य कुरु निष्कृतिम् ।।"},
{"c": "5.157", "n": "8", "i": 26711, "v": "परिक्लिष्टस्य दीनस्य दीर्घकालोषितस्य च । न स्फुटेद्धृदयं कस्य ऐश्वर्याद्भ्रंशितस्य च ।।"},
{"c": "5.157", "n": "9", "i": 26712, "v": "कुले जातस्य शूरस्य परवित्तेषु गृध्यतः । आच्छिन्नं राज्यमाक्रम्य कोपं कस्य न दीपयेत् ।।"},
{"c": "5.157", "n": "10", "i": 26713, "v": "यत्तदुक्तं महद्वाक्यं कर्मणा तद्विभाव्यताम् । अकर्मणा कत्थितेन सन्तः कुपुरुषं विदुः ।।"},
{"c": "5.157", "n": "11", "i": 26714, "v": "अमित्राणां वशे स्थानं राज्यस्य च पुनर्भवः । द्वावर्थौ युध्यमानस्य तस्मात्कुरुत पौरुषम् ।।"},
{"c": "5.157", "n": "12", "i": 26715, "v": "अस्मान्वा त्वं पराजित्य प्रशाधि पृथिवीमिमाम् । अथ वा निहतोऽस्माभिर्वीरलोकं गमिष्यसि ।।"},
{"c": "5.157", "n": "13", "i": 26716, "v": "राष्ट्रात्प्रव्राजनं क्लेशं वनवासं च पाण्डव । कृष्णायाश्च परिक्लेशं संस्मरन्पुरुषो भव ।।"},
{"c": "5.157", "n": "14", "i": 26717, "v": "अप्रियाणां च वचने प्रव्रजत्सु पुनः पुनः । अमर्षं दर्शयाद्य त्वममर्षो ह्येव पौरुषम् ।।"},
{"c": "5.157", "n": "15", "i": 26718, "v": "क्रोधो बलं तथा वीर्यं ज्ञानयोगोऽस्त्रलाघवम् । इह ते पार्थ दृश्यन्तां संग्रामे पुरुषो भव ।।"},
{"c": "5.157", "n": "16", "i": 26719, "v": "तं च तूबरकं मूढं बह्वाशिनमविद्यकम् । उलूक मद्वचो ब्रूया असकृद्भीमसेनकम् ।।"},
{"c": "5.157", "n": "17", "i": 26720, "v": "अशक्तेनैव यच्छप्तं सभामध्ये वृकोदर । दुःशासनस्य रुधिरं पीयतां यदि शक्यते ।।"},
{"c": "5.157", "n": "18", "i": 26721, "v": "लोहाभिहारो निर्वृत्तः कुरुक्षेत्रमकर्दमम् । पुष्टास्तेऽश्वा भृता योधाः श्वो युध्यस्व सकेशवः ।।"},
{"c": "5.158", "t": "संजय उवाच ।"},
{"c": "5.158", "n": "1", "i": 26722, "v": "सेनानिवेशं संप्राप्य कैतव्यः पाण्डवस्य ह । समागतः पाण्डवेयैर्युधिष्ठिरमभाषत ।।"},
{"c": "5.158", "n": "2", "i": 26723, "v": "अभिज्ञो दूतवाक्यानां यथोक्तं ब्रुवतो मम । दुर्योधनसमादेशं श्रुत्वा न क्रोद्धुमर्हसि ।।"},
{"c": "5.158", "t": "युधिष्ठिर उवाच ।"},
{"c": "5.158", "n": "3", "i": 26724, "v": "उलूक न भयं तेऽस्ति ब्रूहि त्वं विगतज्वरः । यन्मतं धार्तराष्ट्रस्य लुब्धस्यादीर्घदर्शिनः ।।"},
{"c": "5.158", "t": "संजय उवाच ।"},
{"c": "5.158", "n": "4", "i": 26725, "v": "ततो द्युतिमतां मध्ये पाण्डवानां महात्मनाम् । सृञ्जयानां च सर्वेषां कृष्णस्य च यशस्विनः ।।"},
{"c": "5.158", "n": "5", "i": 26726, "v": "द्रुपदस्य सपुत्रस्य विराटस्य च संनिधौ । भूमिपानां च सर्वेषां मध्ये वाक्यं जगाद ह ।।"},
{"c": "5.158", "n": "6", "i": 26727, "v": "इदं त्वामब्रवीद्राजा धार्तराष्ट्रो महामनाः । शृण्वतां कुरुवीराणां तन्निबोध नराधिप ।।"},
{"c": "5.158", "n": "7", "i": 26728, "v": "पराजितोऽसि द्यूतेन कृष्णा चानायिता सभाम् । शक्योऽमर्षो मनुष्येण कर्तुं पुरुषमानिना ।।"},
{"c": "5.158", "n": "8", "i": 26729, "v": "द्वादशैव तु वर्षाणि वने धिष्ण्याद्विवासिताः । संवत्सरं विराटस्य दास्यमास्थाय चोषिताः ।।"},
{"c": "5.158", "n": "9", "i": 26730, "v": "अमर्षं राज्यहरणं वनवासं च पाण्डव । द्रौपद्याश्च परिक्लेशं संस्मरन्पुरुषो भव ।।"},
{"c": "5.158", "n": "10", "i": 26731, "v": "अशक्तेन च यच्छप्तं भीमसेनेन पाण्डव । दुःशासनस्य रुधिरं पीयतां यदि शक्यते ।।"},
{"c": "5.158", "n": "11", "i": 26732, "v": "लोहाभिहारो निर्वृत्तः कुरुक्षेत्रमकर्दमम् । समः पन्था भृता योधाः श्वो युध्यस्व सकेशवः ।।"},
{"c": "5.158", "n": "12", "i": 26733, "v": "असमागम्य भीष्मेण संयुगे किं विकत्थसे । आरुरुक्षुर्यथा मन्दः पर्वतं गन्धमादनम् ।।"},
{"c": "5.158", "n": "13", "i": 26734, "v": "द्रोणं च युध्यतां श्रेष्ठं शचीपतिसमं युधि । अजित्वा संयुगे पार्थ राज्यं कथमिहेच्छसि ।।"},
{"c": "5.158", "n": "14", "i": 26735, "v": "ब्राह्मे धनुषि चाचार्यं वेदयोरन्तरं द्वयोः । युधि धुर्यमविक्षोभ्यमनीकधरमच्युतम् ।।"},
{"c": "5.158", "n": "15", "i": 26736, "v": "द्रोणं मोहाद्युधा पार्थ यज्जिगीषसि तन्मृषा । न हि शुश्रुम वातेन मेरुमुन्मथितं गिरिम् ।।"},
{"c": "5.158", "n": "16", "i": 26737, "v": "अनिलो वा वहेन्मेरुं द्यौर्वापि निपतेन्महीम् । युगं वा परिवर्तेत यद्येवं स्याद्यथात्थ माम् ।।"},
{"c": "5.158", "n": "17", "i": 26738, "v": "को ह्याभ्यां जीविताकाङ्क्षी प्राप्यास्त्रमरिमर्दनम् । गजो वाजी नरो वापि पुनः स्वस्ति गृहान्व्रजेत् ।।"},
{"c": "5.158", "n": "18", "i": 26739, "v": "कथमाभ्यामभिध्यातः संसृष्टो दारुणेन वा । रणे जीवन्विमुच्येत पदा भूमिमुपस्पृशन् ।।"},
{"c": "5.158", "n": "19", "i": 26740, "v": "किं दर्दुरः कूपशयो यथेमां; न बुध्यसे राजचमूं समेताम् । दुराधर्षां देवचमूप्रकाशां; गुप्तां नरेन्द्रैस्त्रिदशैरिव द्याम् ।।"},
{"c": "5.158", "n": "20", "i": 26741, "v": "प्राच्यैः प्रतीच्यैरथ दाक्षिणात्यै;रुदीच्यकाम्बोजशकैः खशैश्च । शाल्वैः समत्स्यैः कुरुमध्यदेशै;र्म्लेच्छैः पुलिन्दैर्द्रविडान्ध्रकाञ्च्यैः ।।"},
{"c": "5.158", "n": "21", "i": 26742, "v": "नानाजनौघं युधि संप्रवृद्धं; गाङ्गं यथा वेगमवारणीयम् । मां च स्थितं नागबलस्य मध्ये; युयुत्ससे मन्द किमल्पबुद्धे ।।"},
{"c": "5.158", "n": "22", "i": 26743, "v": "इत्येवमुक्त्वा राजानं धर्मपुत्रं युधिष्ठिरम् । अभ्यावृत्य पुनर्जिष्णुमुलूकः प्रत्यभाषत ।।"},
{"c": "5.158", "n": "23", "i": 26744, "v": "अकत्थमानो युध्यस्व कत्थसेऽर्जुन किं बहु । पर्यायात्सिद्धिरेतस्य नैतत्सिध्यति कत्थनात् ।।"},
{"c": "5.158", "n": "24", "i": 26745, "v": "यदीदं कत्थनात्सिध्येत्कर्म लोके धनंजय । सर्वे भवेयुः सिद्धार्था बहु कत्थेत दुर्गतः ।।"},
{"c": "5.158", "n": "25", "i": 26746, "v": "जानामि ते वासुदेवं सहायं; जानामि ते गाण्डिवं तालमात्रम् । जानाम्येतत्त्वादृशो नास्ति योद्धा; राज्यं च ते जानमानो हरामि ।।"},
{"c": "5.158", "n": "26", "i": 26747, "v": "न तु पर्यायधर्मेण सिद्धिं प्राप्नोति भूयसीम् । मनसैव हि भूतानि धाता प्रकुरुते वशे ।।"},
{"c": "5.158", "n": "27", "i": 26748, "v": "त्रयोदश समा भुक्तं राज्यं विलपतस्तव । भूयश्चैव प्रशासिष्ये निहत्य त्वां सबान्धवम् ।।"},
{"c": "5.158", "n": "28", "i": 26749, "v": "क्व तदा गाण्डिवं तेऽभूद्यत्त्वं दासपणे जितः । क्व तदा भीमसेनस्य बलमासीच्च फल्गुन ।।"},
{"c": "5.158", "n": "29", "i": 26750, "v": "सगदाद्भीमसेनाच्च पार्थाच्चैव सगाण्डिवात् । न वै मोक्षस्तदा वोऽभूद्विना कृष्णामनिन्दिताम् ।।"},
{"c": "5.158", "n": "30", "i": 26751, "v": "सा वो दास्यं समापन्नान्मोक्षयामास भामिनी । अमानुष्यसमायुक्तान्दास्यकर्मण्यवस्थितान् ।।"},
{"c": "5.158", "n": "31", "i": 26752, "v": "अवोचं यत्षण्ढतिलानहं वस्तथ्यमेव तत् । धृता हि वेणी पार्थेन विराटनगरे तदा ।।"},
{"c": "5.158", "n": "32", "i": 26753, "v": "सूदकर्मणि च श्रान्तं विराटस्य महानसे । भीमसेनेन कौन्तेय यच्च तन्मम पौरुषम् ।।"},
{"c": "5.158", "n": "33", "i": 26754, "v": "एवमेव सदा दण्डं क्षत्रियाः क्षत्रिये दधुः । श्रेण्यां कक्ष्यां च वेण्यां च संयुगे यः पलायते ।।"},
{"c": "5.158", "n": "34", "i": 26755, "v": "न भयाद्वासुदेवस्य न चापि तव फल्गुन । राज्यं प्रतिप्रदास्यामि युध्यस्व सहकेशवः ।।"},
{"c": "5.158", "n": "35", "i": 26756, "v": "न माया हीन्द्रजालं वा कुहका वा विभीषणी । आत्तशस्त्रस्य मे युद्धे वहन्ति प्रतिगर्जनाः ।।"},
{"c": "5.158", "n": "36", "i": 26757, "v": "वासुदेवसहस्रं वा फल्गुनानां शतानि वा । आसाद्य माममोघेषुं द्रविष्यन्ति दिशो दश ।।"},
{"c": "5.158", "n": "37", "i": 26758, "v": "संयुगं गच्छ भीष्मेण भिन्धि त्वं शिरसा गिरिम् । प्रतरेमं महागाधं बाहुभ्यां पुरुषोदधिम् ।।"},
{"c": "5.158", "n": "38", "i": 26759, "v": "शारद्वतमहीमानं विविंशतिझषाकुलम् । बृहद्बलसमुच्चालं सौमदत्तितिमिंगिलम् ।।"},
{"c": "5.158", "n": "39", "i": 26760, "v": "दुःशासनौघं शलशल्यमत्स्यं; सुषेणचित्रायुधनागनक्रम् । जयद्रथाद्रिं पुरुमित्रगाधं; दुर्मर्षणोदं शकुनिप्रपातम् ।।"},
{"c": "5.158", "n": "40", "i": 26761, "v": "शस्त्रौघमक्षय्यमतिप्रवृद्धं; यदावगाह्य श्रमनष्टचेताः । भविष्यसि त्वं हतसर्वबान्धव;स्तदा मनस्ते परितापमेष्यति ।।"},
{"c": "5.158", "n": "41", "i": 26762, "v": "तदा मनस्ते त्रिदिवादिवाशुचे;र्निवर्ततां पार्थ महीप्रशासनात् । राज्यं प्रशास्तुं हि सुदुर्लभं त्वया; बुभूषता स्वर्ग इवातपस्विना ।।"},
{"c": "5.159", "t": "संजय उवाच ।"},
{"c": "5.159", "n": "1", "i": 26763, "v": "उलूकस्त्वर्जुनं भूयो यथोक्तं वाक्यमब्रवीत् । आशीविषमिव क्रुद्धं तुदन्वाक्यशलाकया ।।"},
{"c": "5.159", "n": "2", "i": 26764, "v": "तस्य तद्वचनं श्रुत्वा रुषिताः पाण्डवा भृशम् । प्रागेव भृशसंक्रुद्धाः कैतव्येन प्रधर्षिताः ।।"},
{"c": "5.159", "n": "3", "i": 26765, "v": "नासनेष्ववतिष्ठन्त बाहूंश्चैव विचिक्षिपुः । आशीविषा इव क्रुद्धा वीक्षां चक्रुः परस्परम् ।।"},
{"c": "5.159", "n": "4", "i": 26766, "v": "अवाक्शिरा भीमसेनः समुदैक्षत केशवम् । नेत्राभ्यां लोहितान्ताभ्यामाशीविष इव श्वसन् ।।"},
{"c": "5.159", "n": "5", "i": 26767, "v": "आर्तं वातात्मजं दृष्ट्वा क्रोधेनाभिहतं भृशम् । उत्स्मयन्निव दाशार्हः कैतव्यं प्रत्यभाषत ।।"},
{"c": "5.159", "n": "6", "i": 26768, "v": "प्रयाहि शीघ्रं कैतव्य ब्रूयाश्चैव सुयोधनम् । श्रुतं वाक्यं गृहीतोऽर्थो मतं यत्ते तथास्तु तत् ।।"},
{"c": "5.159", "n": "7", "i": 26769, "v": "मद्वचश्चापि भूयस्ते वक्तव्यः स सुयोधनः । श्व इदानीं प्रदृश्येथाः पुरुषो भव दुर्मते ।।"},
{"c": "5.159", "n": "8", "i": 26770, "v": "मन्यसे यच्च मूढ त्वं न योत्स्यति जनार्दनः । सारथ्येन वृतः पार्थैरिति त्वं न बिभेषि च ।।"},
{"c": "5.159", "n": "9", "i": 26771, "v": "जघन्यकालमप्येतद्भवेद्यत्सर्वपार्थिवान् । निर्दहेयमहं क्रोधात्तृणानीव हुताशनः ।।"},
{"c": "5.159", "n": "10", "i": 26772, "v": "युधिष्ठिरनियोगात्तु फल्गुनस्य महात्मनः । करिष्ये युध्यमानस्य सारथ्यं विदितात्मनः ।।"},
{"c": "5.159", "n": "11", "i": 26773, "v": "यद्युत्पतसि लोकांस्त्रीन्यद्याविशसि भूतलम् । तत्र तत्रार्जुनरथं प्रभाते द्रक्ष्यसेऽग्रतः ।।"},
{"c": "5.159", "n": "12", "i": 26774, "v": "यच्चापि भीमसेनस्य मन्यसे मोघगर्जितम् । दुःशासनस्य रुधिरं पीतमित्यवधार्यताम् ।।"},
{"c": "5.159", "n": "13", "i": 26775, "v": "न त्वां समीक्षते पार्थो नापि राजा युधिष्ठिरः । न भीमसेनो न यमौ प्रतिकूलप्रभाषिणम् ।।"},
{"c": "5.160", "t": "संजय उवाच ।"},
{"c": "5.160", "n": "1", "i": 26776, "v": "दुर्योधनस्य तद्वाक्यं निशम्य भरतर्षभः । नेत्राभ्यामतिताम्राभ्यां कैतव्यं समुदैक्षत ।।"},
{"c": "5.160", "n": "2", "i": 26777, "v": "स केशवमभिप्रेक्ष्य गुडाकेशो महायशाः । अभ्यभाषत कैतव्यं प्रगृह्य विपुलं भुजम् ।।"},
{"c": "5.160", "n": "3", "i": 26778, "v": "स्ववीर्यं यः समाश्रित्य समाह्वयति वै परान् । अभीतः पूरयञ्शक्तिं स वै पुरुष उच्यते ।।"},
{"c": "5.160", "n": "4", "i": 26779, "v": "परवीर्यं समाश्रित्य यः समाह्वयते परान् । क्षत्रबन्धुरशक्तत्वाल्लोके स पुरुषाधमः ।।"},
{"c": "5.160", "n": "5", "i": 26780, "v": "स त्वं परेषां वीर्येण मन्यसे वीर्यमात्मनः । स्वयं कापुरुषो मूढः परांश्च क्षेप्तुमिच्छसि ।।"},
{"c": "5.160", "n": "6", "i": 26781, "v": "यस्त्वं वृद्धं सर्वराज्ञां हितबुद्धिं जितेन्द्रियम् । मरणाय महाबुद्धिं दीक्षयित्वा विकत्थसे ।।"},
{"c": "5.160", "n": "7", "i": 26782, "v": "भावस्ते विदितोऽस्माभिर्दुर्बुद्धे कुलपांसन । न हनिष्यन्ति गङ्गेयं पाण्डवा घृणयेति च ।।"},
{"c": "5.160", "n": "8", "i": 26783, "v": "यस्य वीर्यं समाश्रित्य धार्तराष्ट्र विकत्थसे । हन्तास्मि प्रथमं भीष्मं मिषतां सर्वधन्विनाम् ।।"},
{"c": "5.160", "n": "9", "i": 26784, "v": "कैतव्य गत्वा भरतान्समेत्य; सुयोधनं धार्तराष्ट्रं ब्रवीहि । तथेत्याह अर्जुनः सव्यसाची; निशाव्यपाये भविता विमर्दः ।।"},
{"c": "5.160", "n": "10", "i": 26785, "v": "यद्वोऽब्रवीद्वाक्यमदीनसत्त्वो; मध्ये कुरूणां हर्षयन्सत्यसंधः । अहं हन्ता पाण्डवानामनीकं; शाल्वेयकांश्चेति ममैष भारः ।।"},
{"c": "5.160", "n": "11", "i": 26786, "v": "हन्यामहं द्रोणमृते हि लोकं; न ते भयं विद्यते पाण्डवेभ्यः । ततो हि ते लब्धतमं च राज्यं; क्षयं गताः पाण्डवाश्चेति भावः ।।"},
{"c": "5.160", "n": "12", "i": 26787, "v": "स दर्पपूर्णो न समीक्षसे त्व;मनर्थमात्मन्यपि वर्तमानम् । तस्मादहं ते प्रथमं समूहे; हन्ता समक्षं कुरुवृद्धमेव ।।"},
{"c": "5.160", "n": "13", "i": 26788, "v": "सूर्योदये युक्तसेनः प्रतीक्ष्य; ध्वजी रथी रक्ष च सत्यसंधम् । अहं हि वः पश्यतां द्वीपमेनं; रथाद्भीष्मं पातयितास्मि बाणैः ।।"},
{"c": "5.160", "n": "14", "i": 26789, "v": "श्वोभूते कत्थनावाक्यं विज्ञास्यति सुयोधनः । अर्दितं शरजालेन मया दृष्ट्वा पितामहम् ।।"},
{"c": "5.160", "n": "15", "i": 26790, "v": "यदुक्तश्च सभामध्ये पुरुषो ह्रस्वदर्शनः । क्रुद्धेन भीमसेनेन भ्राता दुःशासनस्तव ।।"},
{"c": "5.160", "n": "16", "i": 26791, "v": "अधर्मज्ञो नित्यवैरी पापबुद्धिर्नृशंसकृत् । सत्यां प्रतिज्ञां नचिराद्रक्ष्यसे तां सुयोधन ।।"},
{"c": "5.160", "n": "17", "i": 26792, "v": "अभिमानस्य दर्पस्य क्रोधपारुष्ययोस्तथा । नैष्ठुर्यस्यावलेपस्य आत्मसंभावनस्य च ।।"},
{"c": "5.160", "n": "18", "i": 26793, "v": "नृशंसतायास्तैक्ष्ण्यस्य धर्मविद्वेषणस्य च । अधर्मस्यातिवादस्य वृद्धातिक्रमणस्य च ।।"},
{"c": "5.160", "n": "19", "i": 26794, "v": "दर्शनस्य च वक्रस्य कृत्स्नस्यापनयस्य च । द्रक्ष्यसि त्वं फलं तीव्रमचिरेण सुयोधन ।।"},
{"c": "5.160", "n": "20", "i": 26795, "v": "वासुदेवद्वितीये हि मयि क्रुद्धे नराधिप । आशा ते जीविते मूढ राज्ये वा केन हेतुना ।।"},
{"c": "5.160", "n": "21", "i": 26796, "v": "शान्ते भीष्मे तथा द्रोणे सूतपुत्रे च पातिते । निराशो जीविते राज्ये पुत्रेषु च भविष्यसि ।।"},
{"c": "5.160", "n": "22", "i": 26797, "v": "भ्रातॄणां निधनं दृष्ट्वा पुत्राणां च सुयोधन । भीमसेनेन निहतो दुष्कृतानि स्मरिष्यसि ।।"},
{"c": "5.160", "n": "23", "i": 26798, "v": "न द्वितीयां प्रतिज्ञां हि प्रतिज्ञास्यति केशवः । सत्यं ब्रवीम्यहं ह्येतत्सर्वं सत्यं भविष्यति ।।"},
{"c": "5.160", "n": "24", "i": 26799, "v": "इत्युक्तः कैतवो राजंस्तद्वाक्यमुपधार्य च । अनुज्ञातो निववृते पुनरेव यथागतम् ।।"},
{"c": "5.160", "n": "25", "i": 26800, "v": "उपावृत्य तु पाण्डुभ्यः कैतव्यो धृतराष्ट्रजम् । गत्वा यथोक्तं तत्सर्वमुवाच कुरुसंसदि ।।"},
{"c": "5.160", "n": "26", "i": 26801, "v": "केशवार्जुनयोर्वाक्यं निशम्य भरतर्षभः । दुःशासनं च कर्णं च शकुनिं चाभ्यभाषत ।।"},
{"c": "5.160", "n": "27", "i": 26802, "v": "आज्ञापयत राज्ञश्च बलं मित्रबलं तथा । यथा प्रागुदयात्सर्वा युक्ता तिष्ठत्यनीकिनी ।।"},
{"c": "5.160", "n": "28", "i": 26803, "v": "ततः कर्णसमादिष्टा दूताः प्रत्वरिता रथैः । उष्ट्रवामीभिरप्यन्ये सदश्वैश्च महाजवैः ।।"},
{"c": "5.160", "n": "29", "i": 26804, "v": "तूर्णं परिययुः सेनां कृत्स्नां कर्णस्य शासनात् । आज्ञापयन्तो राज्ञस्तान्योगः प्रागुदयादिति ।।"},
{"c": "5.161", "t": "संजय उवाच ।"},
{"c": "5.161", "n": "1", "i": 26805, "v": "उलूकस्य वचः श्रुत्वा कुन्तीपुत्रो युधिष्ठिरः । सेनां निर्यापयामास धृष्टद्युम्नपुरोगमाम् ।।"},
{"c": "5.161", "n": "2", "i": 26806, "v": "पदातिनीं नागवतीं रथिनीमश्ववृन्दिनीम् । चतुर्विधबलां भीमामकम्प्यां पृथिवीमिव ।।"},
{"c": "5.161", "n": "3", "i": 26807, "v": "भीमसेनादिभिर्गुप्तां सार्जुनैश्च महारथैः । धृष्टद्युम्नवशां दुर्गां सागरस्तिमितोपमाम् ।।"},
{"c": "5.161", "n": "4", "i": 26808, "v": "तस्यास्त्वग्रे महेष्वासः पाञ्चाल्यो युद्धदुर्मदः । द्रोणप्रेप्सुरनीकानि धृष्टद्युम्नः प्रकर्षति ।।"},
{"c": "5.161", "n": "5", "i": 26809, "v": "यथाबलं यथोत्साहं रथिनः समुपादिशत् । अर्जुनं सूतपुत्राय भीमं दुर्योधनाय च ।।"},
{"c": "5.161", "n": "6", "i": 26810, "v": "अश्वत्थाम्ने च नकुलं शैब्यं च कृतवर्मणे । सैन्धवाय च वार्ष्णेयं युयुधानमुपादिशत् ।।"},
{"c": "5.161", "n": "7", "i": 26811, "v": "शिखण्डिनं च भीष्माय प्रमुखे समकल्पयत् । सहदेवं शकुनये चेकितानं शलाय च ।।"},
{"c": "5.161", "n": "8", "i": 26812, "v": "धृष्टकेतुं च शल्याय गौतमायोत्तमौजसम् । द्रौपदेयांश्च पञ्चभ्यस्त्रिगर्तेभ्यः समादिशत् ।।"},
{"c": "5.161", "n": "9", "i": 26813, "v": "वृषसेनाय सौभद्रं शेषाणां च महीक्षिताम् । समर्थं तं हि मेने वै पार्थादभ्यधिकं रणे ।।"},
{"c": "5.161", "n": "10", "i": 26814, "v": "एवं विभज्य योधांस्तान्पृथक्च सह चैव ह । ज्वालावर्णो महेष्वासो द्रोणमंशमकल्पयत् ।।"},
{"c": "5.161", "n": "11", "i": 26815, "v": "धृष्टद्युम्नो महेष्वासः सेनापतिपतिस्ततः । विधिवद्व्यूह्य मेधावी युद्धाय धृतमानसः ।।"},
{"c": "5.161", "n": "12", "i": 26816, "v": "यथादिष्टान्यनीकानि पाण्डवानामयोजयत् । जयाय पाण्डुपुत्राणां यत्तस्तस्थौ रणाजिरे ।।"},
{"c": "5.162", "t": "धृतराष्ट्र उवाच ।"},
{"c": "5.162", "n": "1", "i": 26817, "v": "प्रतिज्ञाते फल्गुनेन वधे भीष्मस्य संजय । किमकुर्वन्त मे मन्दाः पुत्रा दुर्योधनादयः ।।"},
{"c": "5.162", "n": "2", "i": 26818, "v": "हतमेव हि पश्यामि गाङ्गेयं पितरं रणे । वासुदेवसहायेन पार्थेन दृढधन्वना ।।"},
{"c": "5.162", "n": "3", "i": 26819, "v": "स चापरिमितप्रज्ञस्तच्छ्रुत्वा पार्थभाषितम् । किमुक्तवान्महेष्वासो भीष्मः प्रहरतां वरः ।।"},
{"c": "5.162", "n": "4", "i": 26820, "v": "सेनापत्यं च संप्राप्य कौरवाणां धुरंधरः । किमचेष्टत गाङ्गेयो महाबुद्धिपराक्रमः ।।"},
{"c": "5.162", "t": "वैशंपायन उवाच ।"},
{"c": "5.162", "n": "5", "i": 26821, "v": "ततस्तत्संजयस्तस्मै सर्वमेव न्यवेदयत् । यथोक्तं कुरुवृद्धेन भीष्मेणामिततेजसा ।।"},
{"c": "5.162", "t": "संजय उवाच ।"},
{"c": "5.162", "n": "6", "i": 26822, "v": "सेनापत्यमनुप्राप्य भीष्मः शांतनवो नृप । दुर्योधनमुवाचेदं वचनं हर्षयन्निव ।।"},
{"c": "5.162", "n": "7", "i": 26823, "v": "नमस्कृत्वा कुमाराय सेनान्ये शक्तिपाणये । अहं सेनापतिस्तेऽद्य भविष्यामि न संशयः ।।"},
{"c": "5.162", "n": "8", "i": 26824, "v": "सेनाकर्मण्यभिज्ञोऽस्मि व्यूहेषु विविधेषु च । कर्म कारयितुं चैव भृतानप्यभृतांस्तथा ।।"},
{"c": "5.162", "n": "9", "i": 26825, "v": "यात्रायानेषु युद्धेषु लब्धप्रशमनेषु च । भृशं वेद महाराज यथा वेद बृहस्पतिः ।।"},
{"c": "5.162", "n": "10", "i": 26826, "v": "व्यूहानपि महारम्भान्दैवगान्धर्वमानुषान् । तैरहं मोहयिष्यामि पाण्डवान्व्येतु ते ज्वरः ।।"},
{"c": "5.162", "n": "11", "i": 26827, "v": "सोऽहं योत्स्यामि तत्त्वेन पालयंस्तव वाहिनीम् । यथावच्छास्त्रतो राजन्व्येतु ते मानसो ज्वरः ।।"},
{"c": "5.162", "t": "दुर्योधन उवाच ।"},
{"c": "5.162", "n": "12", "i": 26828, "v": "न विद्यते मे गाङ्गेय भयं देवासुरेष्वपि । समस्तेषु महाबाहो सत्यमेतद्ब्रवीमि ते ।।"},
{"c": "5.162", "n": "13", "i": 26829, "v": "किं पुनस्त्वयि दुर्धर्षे सेनापत्ये व्यवस्थिते । द्रोणे च पुरुषव्याघ्रे स्थिते युद्धाभिनन्दिनि ।।"},
{"c": "5.162", "n": "14", "i": 26830, "v": "भवद्भ्यां पुरुषाग्र्याभ्यां स्थिताभ्यां विजयो मम । न दुर्लभं कुरुश्रेष्ठ देवराज्यमपि ध्रुवम् ।।"},
{"c": "5.162", "n": "15", "i": 26831, "v": "रथसंख्यां तु कार्त्स्न्येन परेषामात्मनस्तथा । तथैवातिरथानां च वेत्तुमिच्छामि कौरव ।।"},
{"c": "5.162", "n": "16", "i": 26832, "v": "पितामहो हि कुशलः परेषामात्मनस्तथा । श्रोतुमिच्छाम्यहं सर्वैः सहैभिर्वसुधाधिपैः ।।"},
{"c": "5.162", "t": "भीष्म उवाच ।"},
{"c": "5.162", "n": "17", "i": 26833, "v": "गान्धारे शृणु राजेन्द्र रथसंख्यां स्वके बले । ये रथाः पृथिवीपाल तथैवातिरथाश्च ये ।।"},
{"c": "5.162", "n": "18", "i": 26834, "v": "बहूनीह सहस्राणि प्रयुतान्यर्बुदानि च । रथानां तव सेनायां यथामुख्यं तु मे शृणु ।।"},
{"c": "5.162", "n": "19", "i": 26835, "v": "भवानग्रे रथोदारः सह सर्वैः सहोदरैः । दुःशासनप्रभृतिभिर्भ्रातृभिः शतसंमितैः ।।"},
{"c": "5.162", "n": "20", "i": 26836, "v": "सर्वे कृतप्रहरणाश्छेद्यभेद्यविशारदाः । रथोपस्थे गजस्कन्धे गदायुद्धेऽसिचर्मणि ।।"},
{"c": "5.162", "n": "21", "i": 26837, "v": "संयन्तारः प्रहर्तारः कृतास्त्रा भारसाधनाः । इष्वस्त्रे द्रोणशिष्याश्च कृपस्य च शरद्वतः ।।"},
{"c": "5.162", "n": "22", "i": 26838, "v": "एते हनिष्यन्ति रणे पाञ्चालान्युद्धदुर्मदान् । कृतकिल्बिषाः पाण्डवेयैर्धार्तराष्ट्रा मनस्विनः ।।"},
{"c": "5.162", "n": "23", "i": 26839, "v": "ततोऽहं भरतश्रेष्ठ सर्वसेनापतिस्तव । शत्रून्विध्वंसयिष्यामि कदर्थीकृत्य पाण्डवान् । न त्वात्मनो गुणान्वक्तुमर्हामि विदितोऽस्मि ते ।।"},
{"c": "5.162", "n": "24", "i": 26840, "v": "कृतवर्मा त्वतिरथो भोजः प्रहरतां वरः । अर्थसिद्धिं तव रणे करिष्यति न संशयः ।।"},
{"c": "5.162", "n": "25", "i": 26841, "v": "अस्त्रविद्भिरनाधृष्यो दूरपाती दृढायुधः । हनिष्यति रिपूंस्तुभ्यं महेन्द्रो दानवानिव ।।"},
{"c": "5.162", "n": "26", "i": 26842, "v": "मद्रराजो महेष्वासः शल्यो मेऽतिरथो मतः । स्पर्धते वासुदेवेन यो वै नित्यं रणे रणे ।।"},
{"c": "5.162", "n": "27", "i": 26843, "v": "भागिनेयान्निजांस्त्यक्त्वा शल्यस्ते रथसत्तमः । एष योत्स्यति संग्रामे कृष्णं चक्रगदाधरम् ।।"},
{"c": "5.162", "n": "28", "i": 26844, "v": "सागरोर्मिसमैर्वेगैः प्लावयन्निव शात्रवान् । भूरिश्रवाः कृतास्त्रश्च तव चापि हितः सुहृत् ।।"},
{"c": "5.162", "n": "29", "i": 26845, "v": "सौमदत्तिर्महेष्वासो रथयूथपयूथपः । बलक्षयममित्राणां सुमहान्तं करिष्यति ।।"},
{"c": "5.162", "n": "30", "i": 26846, "v": "सिन्धुराजो महाराज मतो मे द्विगुणो रथः । योत्स्यते समरे राजन्विक्रान्तो रथसत्तमः ।।"},
{"c": "5.162", "n": "31", "i": 26847, "v": "द्रौपदीहरणे पूर्वं परिक्लिष्टः स पाण्डवैः । संस्मरंस्तं परिक्लेशं योत्स्यते परवीरहा ।।"},
{"c": "5.162", "n": "32", "i": 26848, "v": "एतेन हि तदा राजंस्तप आस्थाय दारुणम् । सुदुर्लभो वरो लब्धः पाण्डवान्योद्धुमाहवे ।।"},
{"c": "5.162", "n": "33", "i": 26849, "v": "स एष रथशार्दूलस्तद्वैरं संस्मरन्रणे । योत्स्यते पाण्डवांस्तात प्राणांस्त्यक्त्वा सुदुस्त्यजान् ।।"},
{"c": "5.163", "t": "भीष्म उवाच ।"},
{"c": "5.163", "n": "1", "i": 26850, "v": "सुदक्षिणस्तु काम्बोजो रथ एकगुणो मतः । तवार्थसिद्धिमाकाङ्क्षन्योत्स्यते समरे परैः ।।"},
{"c": "5.163", "n": "2", "i": 26851, "v": "एतस्य रथसिंहस्य तवार्थे राजसत्तम । पराक्रमं यथेन्द्रस्य द्रक्ष्यन्ति कुरवो युधि ।।"},
{"c": "5.163", "n": "3", "i": 26852, "v": "एतस्य रथवंशो हि तिग्मवेगप्रहारिणाम् । काम्बोजानां महाराज शलभानामिवायतिः ।।"},
{"c": "5.163", "n": "4", "i": 26853, "v": "नीलो माहिष्मतीवासी नीलवर्मधरस्तव । रथवंशेन शत्रूणां कदनं वै करिष्यति ।।"},
{"c": "5.163", "n": "5", "i": 26854, "v": "कृतवैरः पुरा चैव सहदेवेन पार्थिवः । योत्स्यते सततं राजंस्तवार्थे कुरुसत्तम ।।"},
{"c": "5.163", "n": "6", "i": 26855, "v": "विन्दानुविन्दावावन्त्यौ समेतौ रथसत्तमौ । कृतिनौ समरे तात दृढवीर्यपराक्रमौ ।।"},
{"c": "5.163", "n": "7", "i": 26856, "v": "एतौ तौ पुरुषव्याघ्रौ रिपुसैन्यं प्रधक्ष्यतः । गदाप्रासासिनाराचैस्तोमरैश्च भुजच्युतैः ।।"},
{"c": "5.163", "n": "8", "i": 26857, "v": "युद्धाभिकामौ समरे क्रीडन्ताविव यूथपौ । यूथमध्ये महाराज विचरन्तौ कृतान्तवत् ।।"},
{"c": "5.163", "n": "9", "i": 26858, "v": "त्रिगर्ता भ्रातरः पञ्च रथोदारा मता मम । कृतवैराश्च पार्थेन विराटनगरे तदा ।।"},
{"c": "5.163", "n": "10", "i": 26859, "v": "मकरा इव राजेन्द्र समुद्धततरङ्गिणीम् । गङ्गां विक्षोभयिष्यन्ति पार्थानां युधि वाहिनीम् ।।"},
{"c": "5.163", "n": "11", "i": 26860, "v": "ते रथाः पञ्च राजेन्द्र येषां सत्यरथो मुखम् । एते योत्स्यन्ति समरे संस्मरन्तः पुरा कृतम् ।।"},
{"c": "5.163", "n": "12", "i": 26861, "v": "व्यलीकं पाण्डवेयेन भीमसेनानुजेन ह । दिशो विजयता राजञ्श्वेतवाहेन भारत ।।"},
{"c": "5.163", "n": "13", "i": 26862, "v": "ते हनिष्यन्ति पार्थानां समासाद्य महारथान् । वरान्वरान्महेष्वासान्क्षत्रियाणां धुरंधराः ।।"},
{"c": "5.163", "n": "14", "i": 26863, "v": "लक्ष्मणस्तव पुत्रस्तु तथा दुःशासनस्य च । उभौ तौ पुरुषव्याघ्रौ संग्रामेष्वनिवर्तिनौ ।।"},
{"c": "5.163", "n": "15", "i": 26864, "v": "तरुणौ सुकुमारौ च राजपुत्रौ तरस्विनौ । युद्धानां च विशेषज्ञौ प्रणेतारौ च सर्वशः ।।"},
{"c": "5.163", "n": "16", "i": 26865, "v": "रथौ तौ रथशार्दूल मतौ मे रथसत्तमौ । क्षत्रधर्मरतौ वीरौ महत्कर्म करिष्यतः ।।"},
{"c": "5.163", "n": "17", "i": 26866, "v": "दण्डधारो महाराज रथ एको नरर्षभः । योत्स्यते समरं प्राप्य स्वेन सैन्येन पालितः ।।"},
{"c": "5.163", "n": "18", "i": 26867, "v": "बृहद्बलस्तथा राजा कौसल्यो रथसत्तमः । रथो मम मतस्तात दृढवेगपराक्रमः ।।"},
{"c": "5.163", "n": "19", "i": 26868, "v": "एष योत्स्यति संग्रामे स्वां चमूं संप्रहर्षयन् । उग्रायुधो महेष्वासो धार्तराष्ट्रहिते रतः ।।"},
{"c": "5.163", "n": "20", "i": 26869, "v": "कृपः शारद्वतो राजन्रथयूथपयूथपः । प्रियान्प्राणान्परित्यज्य प्रधक्ष्यति रिपूंस्तव ।।"},
{"c": "5.163", "n": "21", "i": 26870, "v": "गौतमस्य महर्षेर्य आचार्यस्य शरद्वतः । कार्त्तिकेय इवाजेयः शरस्तम्बात्सुतोऽभवत् ।।"},
{"c": "5.163", "n": "22", "i": 26871, "v": "एष सेनां बहुविधां विविधायुधकार्मुकाम् । अग्निवत्समरे तात चरिष्यति विमर्दयन् ।।"},
{"c": "5.164", "t": "भीष्म उवाच ।"},
{"c": "5.164", "n": "1", "i": 26872, "v": "शकुनिर्मातुलस्तेऽसौ रथ एको नराधिप । प्रसज्य पाण्डवैर्वैरं योत्स्यते नात्र संशयः ।।"},
{"c": "5.164", "n": "2", "i": 26873, "v": "एतस्य सैन्या दुर्धर्षाः समरेऽप्रतियायिनः । विकृतायुधभूयिष्ठा वायुवेगसमा जवे ।।"},
{"c": "5.164", "n": "3", "i": 26874, "v": "द्रोणपुत्रो महेष्वासः सर्वेषामति धन्विनाम् । समरे चित्रयोधी च दृढास्त्रश्च महारथः ।।"},
{"c": "5.164", "n": "4", "i": 26875, "v": "एतस्य हि महाराज यथा गाण्डीवधन्वनः । शरासनाद्विनिर्मुक्ताः संसक्ता यान्ति सायकाः ।।"},
{"c": "5.164", "n": "5", "i": 26876, "v": "नैष शक्यो मया वीरः संख्यातुं रथसत्तमः । निर्दहेदपि लोकांस्त्रीनिच्छन्नेष महायशाः ।।"},
{"c": "5.164", "n": "6", "i": 26877, "v": "क्रोधस्तेजश्च तपसा संभृतोऽऽश्रमवासिना । द्रोणेनानुगृहीतश्च दिव्यैरस्त्रैरुदारधीः ।।"},
{"c": "5.164", "n": "7", "i": 26878, "v": "दोषस्त्वस्य महानेको येनैष भरतर्षभ । न मे रथो नातिरथो मतः पार्थिवसत्तम ।।"},
{"c": "5.164", "n": "8", "i": 26879, "v": "जीवितं प्रियमत्यर्थमायुष्कामः सदा द्विजः । न ह्यस्य सदृशः कश्चिदुभयोः सेनयोरपि ।।"},
{"c": "5.164", "n": "9", "i": 26880, "v": "हन्यादेकरथेनैव देवानामपि वाहिनीम् । वपुष्मांस्तलघोषेण स्फोटयेदपि पर्वतान् ।।"},
{"c": "5.164", "n": "10", "i": 26881, "v": "असंख्येयगुणो वीरः प्रहर्ता दारुणद्युतिः । दण्डपाणिरिवासह्यः कालवत्प्रचरिष्यति ।।"},
{"c": "5.164", "n": "11", "i": 26882, "v": "युगान्ताग्निसमः क्रोधे सिंहग्रीवो महामतिः । एष भारत युद्धस्य पृष्ठं संशमयिष्यति ।।"},
{"c": "5.164", "n": "12", "i": 26883, "v": "पिता त्वस्य महातेजा वृद्धोऽपि युवभिर्वरः । रणे कर्म महत्कर्ता तत्र मे नास्ति संशयः ।।"},
{"c": "5.164", "n": "13", "i": 26884, "v": "अस्त्रवेगानिलोद्धूतः सेनाकक्षेन्धनोत्थितः । पाण्डुपुत्रस्य सैन्यानि प्रधक्ष्यति जये धृतः ।।"},
{"c": "5.164", "n": "14", "i": 26885, "v": "रथयूथपयूथानां यूथपः स नरर्षभः । भारद्वाजात्मजः कर्ता कर्म तीव्रं हिताय वः ।।"},
{"c": "5.164", "n": "15", "i": 26886, "v": "सर्वमूर्धाभिषिक्तानामाचार्यः स्थविरो गुरुः । गच्छेदन्तं सृञ्जयानां प्रियस्त्वस्य धनंजयः ।।"},
{"c": "5.164", "n": "16", "i": 26887, "v": "नैष जातु महेष्वासः पार्थमक्लिष्टकारिणम् । हन्यादाचार्यकं दीप्तं संस्मृत्य गुणनिर्जितम् ।।"},
{"c": "5.164", "n": "17", "i": 26888, "v": "श्लाघत्येष सदा वीरः पार्थस्य गुणविस्तरैः । पुत्रादभ्यधिकं चैव भारद्वाजोऽनुपश्यति ।।"},
{"c": "5.164", "n": "18", "i": 26889, "v": "हन्यादेकरथेनैव देवगन्धर्वदानवान् । एकीभूतानपि रणे दिव्यैरस्त्रैः प्रतापवान् ।।"},
{"c": "5.164", "n": "19", "i": 26890, "v": "पौरवो राजशार्दूलस्तव राजन्महारथः । मतो मम रथो वीर परवीररथारुजः ।।"},
{"c": "5.164", "n": "20", "i": 26891, "v": "स्वेन सैन्येन सहितः प्रतपञ्शत्रुवाहिनीम् । प्रधक्ष्यति स पाञ्चालान्कक्षं कृष्णगतिर्यथा ।।"},
{"c": "5.164", "n": "21", "i": 26892, "v": "सत्यव्रतो रथवरो राजपुत्रो महारथः । तव राजन्रिपुबले कालवत्प्रचरिष्यति ।।"},
{"c": "5.164", "n": "22", "i": 26893, "v": "एतस्य योधा राजेन्द्र विचित्रकवचायुधाः । विचरिष्यन्ति संग्रामे निघ्नन्तः शात्रवांस्तव ।।"},
{"c": "5.164", "n": "23", "i": 26894, "v": "वृषसेनो रथाग्र्यस्ते कर्णपुत्रो महारथः । प्रधक्ष्यति रिपूणां ते बलानि बलिनां वरः ।।"},
{"c": "5.164", "n": "24", "i": 26895, "v": "जलसंधो महातेजा राजन्रथवरस्तव । त्यक्ष्यते समरे प्राणान्मागधः परवीरहा ।।"},
{"c": "5.164", "n": "25", "i": 26896, "v": "एष योत्स्यति संग्रामे गजस्कन्धविशारदः । रथेन वा महाबाहुः क्षपयञ्शत्रुवाहिनीम् ।।"},
{"c": "5.164", "n": "26", "i": 26897, "v": "रथ एष महाराज मतो मम नरर्षभः । त्वदर्थे त्यक्ष्यति प्राणान्सह सैन्यो महारणे ।।"},
{"c": "5.164", "n": "27", "i": 26898, "v": "एष विक्रान्तयोधी च चित्रयोधी च संगरे । वीतभीश्चापि ते राजञ्शात्रवैः सह योत्स्यते ।।"},
{"c": "5.164", "n": "28", "i": 26899, "v": "बाह्लीकोऽतिरथश्चैव समरे चानिवर्तिता । मम राजन्मतो युद्धे शूरो वैवस्वतोपमः ।।"},
{"c": "5.164", "n": "29", "i": 26900, "v": "न ह्येष समरं प्राप्य निवर्तेत कथंचन । यथा सततगो राजन्नाभिहत्य परान्रणे ।।"},
{"c": "5.164", "n": "30", "i": 26901, "v": "सेनापतिर्महाराज सत्यवांस्ते महारथः । रणेष्वद्भुतकर्मा च रथः पररथारुजः ।।"},
{"c": "5.164", "n": "31", "i": 26902, "v": "एतस्य समरं दृष्ट्वा न व्यथास्ति कथंचन । उत्स्मयन्नभ्युपैत्येष परान्रथपथे स्थितान् ।।"},
{"c": "5.164", "n": "32", "i": 26903, "v": "एष चारिषु विक्रान्तः कर्म सत्पुरुषोचितम् । कर्ता विमर्दे सुमहत्त्वदर्थे पुरुषोत्तमः ।।"},
{"c": "5.164", "n": "33", "i": 26904, "v": "अलायुधो राक्षसेन्द्रः क्रूरकर्मा महाबलः । हनिष्यति परान्राजन्पूर्ववैरमनुस्मरन् ।।"},
{"c": "5.164", "n": "34", "i": 26905, "v": "एष राक्षससैन्यानां सर्वेषां रथसत्तमः । मायावी दृढवैरश्च समरे विचरिष्यति ।।"},
{"c": "5.164", "n": "35", "i": 26906, "v": "प्राग्ज्योतिषाधिपो वीरो भगदत्तः प्रतापवान् । गजाङ्कुशधरश्रेष्ठो रथे चैव विशारदः ।।"},
{"c": "5.164", "n": "36", "i": 26907, "v": "एतेन युद्धमभवत्पुरा गाण्डीवधन्वनः । दिवसान्सुबहून्राजन्नुभयोर्जयगृद्धिनोः ।।"},
{"c": "5.164", "n": "37", "i": 26908, "v": "ततः सखायं गान्धारे मानयन्पाकशासनम् । अकरोत्संविदं तेन पाण्डवेन महात्मना ।।"},
{"c": "5.164", "n": "38", "i": 26909, "v": "एष योत्स्यति संग्रामे गजस्कन्धविशारदः । ऐरावतगतो राजा देवानामिव वासवः ।।"},
{"c": "5.165", "t": "भीष्म उवाच ।"},
{"c": "5.165", "n": "1", "i": 26910, "v": "अचलो वृषकश्चैव भ्रातरौ सहितावुभौ । रथौ तव दुराधर्षौ शत्रून्विध्वंसयिष्यतः ।।"},
{"c": "5.165", "n": "2", "i": 26911, "v": "बलवन्तौ नरव्याघ्रौ दृढक्रोधौ प्रहारिणौ । गान्धारमुख्यौ तरुणौ दर्शनीयौ महाबलौ ।।"},
{"c": "5.165", "n": "3", "i": 26912, "v": "सखा ते दयितो नित्यं य एष रणकर्कशः । प्रोत्साहयति राजंस्त्वां विग्रहे पाण्डवैः सह ।।"},
{"c": "5.165", "n": "4", "i": 26913, "v": "परुषः कत्थनो नीचः कर्णो वैकर्तनस्तव । मन्त्री नेता च बन्धुश्च मानी चात्यन्तमुच्छ्रितः ।।"},
{"c": "5.165", "n": "5", "i": 26914, "v": "एष नैव रथः पूर्णो नाप्येवातिरथो नृप । वियुक्तः कवचेनैष सहजेन विचेतनः । कुण्डलाभ्यां च दिव्याभ्यां वियुक्तः सततं घृणी ।।"},
{"c": "5.165", "n": "6", "i": 26915, "v": "अभिशापाच्च रामस्य ब्राह्मणस्य च भाषणात् । करणानां वियोगाच्च तेन मेऽर्धरथो मतः । नैष फल्गुनमासाद्य पुनर्जीवन्विमोक्ष्यते ।।"},
{"c": "5.165", "t": "संजय उवाच ।"},
{"c": "5.165", "n": "7", "i": 26916, "v": "ततोऽब्रवीन्महाबाहुर्द्रोणः शस्त्रभृतां वरः । एवमेतद्यथात्थ त्वं न मिथ्यास्तीति किंचन ।।"},
{"c": "5.165", "n": "8", "i": 26917, "v": "रणे रणेऽतिमानी च विमुखश्चैव दृश्यते । घृणी कर्णः प्रमादी च तेन मेऽर्धरथो मतः ।।"},
{"c": "5.165", "n": "9", "i": 26918, "v": "एतच्छ्रुत्वा तु राधेयः क्रोधादुत्फुल्ललोचनः । उवाच भीष्मं राजेन्द्र तुदन्वाग्भिः प्रतोदवत् ।।"},
{"c": "5.165", "n": "10", "i": 26919, "v": "पितामह यथेष्टं मां वाक्शरैरुपकृन्तसि । अनागसं सदा द्वेषादेवमेव पदे पदे । मर्षयामि च तत्सर्वं दुर्योधनकृतेन वै ।।"},
{"c": "5.165", "n": "11", "i": 26920, "v": "त्वं तु मां मन्यसेऽशक्तं यथा कापुरुषं तथा । भवानर्धरथो मह्यं मतो नास्त्यत्र संशयः ।।"},
{"c": "5.165", "n": "12", "i": 26921, "v": "सर्वस्य जगतश्चैव गाङ्गेय न मृषा वदे । कुरूणामहितो नित्यं न च राजावबुध्यते ।।"},
{"c": "5.165", "n": "13", "i": 26922, "v": "को हि नाम समानेषु राजसूदात्तकर्मसु । तेजोवधमिमं कुर्याद्विभेदयिषुराहवे । यथा त्वं गुणनिर्देशादपराधं चिकीर्षसि ।।"},
{"c": "5.165", "n": "14", "i": 26923, "v": "न हायनैर्न पलितैर्न वित्तैर्न च बन्धुभिः । महारथत्वं संख्यातुं शक्यं क्षत्रस्य कौरव ।।"},
{"c": "5.165", "n": "15", "i": 26924, "v": "बलज्येष्ठं स्मृतं क्षत्रं मन्त्रज्येष्ठा द्विजातयः । धनज्येष्ठाः स्मृता वैश्याः शूद्रास्तु वयसाधिकाः ।।"},
{"c": "5.165", "n": "16", "i": 26925, "v": "यथेच्छकं स्वयंग्राहाद्रथानतिरथांस्तथा । कामद्वेषसमायुक्तो मोहात्प्रकुरुते भवान् ।।"},
{"c": "5.165", "n": "17", "i": 26926, "v": "दुर्योधन महाबाहो साधु सम्यगवेक्ष्यताम् । त्यज्यतां दुष्टभावोऽयं भीष्मः किल्बिषकृत्तव ।।"},
{"c": "5.165", "n": "18", "i": 26927, "v": "भिन्ना हि सेना नृपते दुःसंधेया भवत्युत । मौलापि पुरुषव्याघ्र किमु नाना समुत्थिता ।।"},
{"c": "5.165", "n": "19", "i": 26928, "v": "एषां द्वैधं समुत्पन्नं योधानां युधि भारत । तेजोवधो नः क्रियते प्रत्यक्षेण विशेषतः ।।"},
{"c": "5.165", "n": "20", "i": 26929, "v": "रथानां क्व च विज्ञानं क्व च भीष्मोऽल्पचेतनः । अहमावारयिष्यामि पाण्डवानामनीकिनीम् ।।"},
{"c": "5.165", "n": "21", "i": 26930, "v": "आसाद्य माममोघेषुं गमिष्यन्ति दिशो दश । पाण्डवाः सहपञ्चालाः शार्दूलं वृषभा इव ।।"},
{"c": "5.165", "n": "22", "i": 26931, "v": "क्व च युद्धविमर्दो वा मन्त्राः सुव्याहृतानि वा । क्व च भीष्मो गतवया मन्दात्मा कालमोहितः ।।"},
{"c": "5.165", "n": "23", "i": 26932, "v": "स्पर्धते हि सदा नित्यं सर्वेण जगता सह । न चान्यं पुरुषं कंचिन्मन्यते मोघदर्शनः ।।"},
{"c": "5.165", "n": "24", "i": 26933, "v": "श्रोतव्यं खलु वृद्धानामिति शास्त्रनिदर्शनम् । न त्वेवाप्यतिवृद्धानां पुनर्बाला हि ते मताः ।।"},
{"c": "5.165", "n": "25", "i": 26934, "v": "अहमेको हनिष्यामि पाण्डवान्नात्र संशयः । सुयुद्धे राजशार्दूल यशो भीष्मं गमिष्यति ।।"},
{"c": "5.165", "n": "26", "i": 26935, "v": "कृतः सेनापतिस्त्वेष त्वया भीष्मो नराधिप । सेनापतिं गुणो गन्ता न तु योधान्कथंचन ।।"},
{"c": "5.165", "n": "27", "i": 26936, "v": "नाहं जीवति गाङ्गेये योत्स्ये राजन्कथंचन । हते तु भीष्मे योधास्मि सर्वैरेव महारथैः ।।"},
{"c": "5.166", "t": "भीष्म उवाच ।"},
{"c": "5.166", "n": "1", "i": 26937, "v": "समुद्यतोऽयं भारो मे सुमहान्सागरोपमः । धार्तराष्ट्रस्य संग्रामे वर्षपूगाभिचिन्तितः ।।"},
{"c": "5.166", "n": "2", "i": 26938, "v": "तस्मिन्नभ्यागते काले प्रतप्ते लोमहर्षणे । मिथोभेदो न मे कार्यस्तेन जीवसि सूतज ।।"},
{"c": "5.166", "n": "3", "i": 26939, "v": "न ह्यहं नाद्य विक्रम्य स्थविरोऽपि शिशोस्तव । युद्धश्रद्धां रणे छिन्द्यां जीवितस्य च सूतज ।।"},
{"c": "5.166", "n": "4", "i": 26940, "v": "जामदग्न्येन रामेण महास्त्राणि प्रमुञ्चता । न मे व्यथाभवत्काचित्त्वं तु मे किं करिष्यसि ।।"},
{"c": "5.166", "n": "5", "i": 26941, "v": "कामं नैतत्प्रशंसन्ति सन्तोऽऽत्मबलसंस्तवम् । वक्ष्यामि तु त्वां संतप्तो निहीन कुलपांसन ।।"},
{"c": "5.166", "n": "6", "i": 26942, "v": "समेतं पार्थिवं क्षत्रं काशिराज्ञः स्वयंवरे । निर्जित्यैकरथेनैव यत्कन्यास्तरसा हृताः ।।"},
{"c": "5.166", "n": "7", "i": 26943, "v": "ईदृशानां सहस्राणि विशिष्टानामथो पुनः । मयैकेन निरस्तानि ससैन्यानि रणाजिरे ।।"},
{"c": "5.166", "n": "8", "i": 26944, "v": "त्वां प्राप्य वैरपुरुषं कुरूणामनयो महान् । उपस्थितो विनाशाय यतस्व पुरुषो भव ।।"},
{"c": "5.166", "n": "9", "i": 26945, "v": "युध्यस्व पार्थं समरे येन विस्पर्धसे सह । द्रक्ष्यामि त्वां विनिर्मुक्तमस्माद्युद्धात्सुदुर्मते ।।"},
{"c": "5.166", "t": "संजय उवाच ।"},
{"c": "5.166", "n": "10", "i": 26946, "v": "तमुवाच ततो राजा धार्तराष्ट्रो महामनाः । मामवेक्षस्व गाङ्गेय कार्यं हि महदुद्यतम् ।।"},
{"c": "5.166", "n": "11", "i": 26947, "v": "चिन्त्यतामिदमेवाग्रे मम निःश्रेयसं परम् । उभावपि भवन्तौ मे महत्कर्म करिष्यतः ।।"},
{"c": "5.166", "n": "12", "i": 26948, "v": "भूयश्च श्रोतुमिच्छामि परेषां रथसत्तमान् । ये चैवातिरथास्तत्र तथैव रथयूथपाः ।।"},
{"c": "5.166", "n": "13", "i": 26949, "v": "बलाबलममित्राणां श्रोतुमिच्छामि कौरव । प्रभातायां रजन्यां वै इदं युद्धं भविष्यति ।।"},
{"c": "5.166", "t": "भीष्म उवाच ।"},
{"c": "5.166", "n": "14", "i": 26950, "v": "एते रथास्ते संख्यातास्तथैवातिरथा नृप । ये चाप्यर्धरथा राजन्पाण्डवानामतः शृणु ।।"},
{"c": "5.166", "n": "15", "i": 26951, "v": "यदि कौतूहलं तेऽद्य पाण्डवानां बले नृप । रथसंख्यां महाबाहो सहैभिर्वसुधाधिपैः ।।"},
{"c": "5.166", "n": "16", "i": 26952, "v": "स्वयं राजा रथोदारः पाण्डवः कुन्तिनन्दनः । अग्निवत्समरे तात चरिष्यति न संशयः ।।"},
{"c": "5.166", "n": "17", "i": 26953, "v": "भीमसेनस्तु राजेन्द्र रथोऽष्टगुणसंमितः । नागायुतबलो मानी तेजसा न स मानुषः ।।"},
{"c": "5.166", "n": "18", "i": 26954, "v": "माद्रीपुत्रौ तु रथिनौ द्वावेव पुरुषर्षभौ । अश्विनाविव रूपेण तेजसा च समन्वितौ ।।"},
{"c": "5.166", "n": "19", "i": 26955, "v": "एते चमूमुखगताः स्मरन्तः क्लेशमात्मनः । रुद्रवत्प्रचरिष्यन्ति तत्र मे नास्ति संशयः ।।"},
{"c": "5.166", "n": "20", "i": 26956, "v": "सर्व एव महात्मानः शालस्कन्धा इवोद्गताः । प्रादेशेनाधिकाः पुम्भिरन्यैस्ते च प्रमाणतः ।।"},
{"c": "5.166", "n": "21", "i": 26957, "v": "सिंहसंहननाः सर्वे पाण्डुपुत्रा महाबलाः । चरितब्रह्मचर्याश्च सर्वे चातितपस्विनः ।।"},
{"c": "5.166", "n": "22", "i": 26958, "v": "ह्रीमन्तः पुरुषव्याघ्रा व्याघ्रा इव बलोत्कटाः । जवे प्रहारे संमर्दे सर्व एवातिमानुषाः । सर्वे जितमहीपाला दिग्जये भरतर्षभ ।।"},
{"c": "5.166", "n": "23", "i": 26959, "v": "न चैषां पुरुषाः केचिदायुधानि गदाः शरान् । विषहन्ति सदा कर्तुमधिज्यान्यपि कौरव । उद्यन्तुं वा गदां गुर्वीं शरान्वापि प्रकर्षितुम् ।।"},
{"c": "5.166", "n": "24", "i": 26960, "v": "जवे लक्ष्यस्य हरणे भोज्ये पांसुविकर्षणे । बालैरपि भवन्तस्तैः सर्व एव विशेषिताः ।।"},
{"c": "5.166", "n": "25", "i": 26961, "v": "ते ते सैन्यं समासाद्य व्याघ्रा इव बलोत्कटाः । विध्वंसयिष्यन्ति रणे मा स्म तैः सह संगमः ।।"},
{"c": "5.166", "n": "26", "i": 26962, "v": "एकैकशस्ते संग्रामे हन्युः सर्वान्महीक्षितः । प्रत्यक्षं तव राजेन्द्र राजसूये यथाभवत् ।।"},
{"c": "5.166", "n": "27", "i": 26963, "v": "द्रौपद्याश्च परिक्लेशं द्यूते च परुषा गिरः । ते संस्मरन्तः संग्रामे विचरिष्यन्ति कालवत् ।।"},
{"c": "5.166", "n": "28", "i": 26964, "v": "लोहिताक्षो गुडाकेशो नारायणसहायवान् । उभयोः सेनयोर्वीर रथो नास्तीह तादृशः ।।"},
{"c": "5.166", "n": "29", "i": 26965, "v": "न हि देवेषु वा पूर्वं दानवेषूरगेषु वा । राक्षसेष्वथ यक्षेषु नरेषु कुत एव तु ।।"},
{"c": "5.166", "n": "30", "i": 26966, "v": "भूतोऽथ वा भविष्यो वा रथः कश्चिन्मया श्रुतः । समायुक्तो महाराज यथा पार्थस्य धीमतः ।।"},
{"c": "5.166", "n": "31", "i": 26967, "v": "वासुदेवश्च संयन्ता योद्धा चैव धनंजयः । गाण्डीवं च धनुर्दिव्यं ते चाश्वा वातरंहसः ।।"},
{"c": "5.166", "n": "32", "i": 26968, "v": "अभेद्यं कवचं दिव्यमक्षय्यौ च महेषुधी । अस्त्रग्रामश्च माहेन्द्रो रौद्रः कौबेर एव च ।।"},
{"c": "5.166", "n": "33", "i": 26969, "v": "याम्यश्च वारुणश्चैव गदाश्चोग्रप्रदर्शनाः । वज्रादीनि च मुख्यानि नानाप्रहरणानि वै ।।"},
{"c": "5.166", "n": "34", "i": 26970, "v": "दानवानां सहस्राणि हिरण्यपुरवासिनाम् । हतान्येकरथेनाजौ कस्तस्य सदृशो रथः ।।"},
{"c": "5.166", "n": "35", "i": 26971, "v": "एष हन्याद्धि संरम्भी बलवान्सत्यविक्रमः । तव सेनां महाबाहुः स्वां चैव परिपालयन् ।।"},
{"c": "5.166", "n": "36", "i": 26972, "v": "अहं चैनं प्रत्युदियामाचार्यो वा धनंजयम् । न तृतीयोऽस्ति राजेन्द्र सेनयोरुभयोरपि । य एनं शरवर्षाणि वर्षन्तमुदियाद्रथी ।।"},
{"c": "5.166", "n": "37", "i": 26973, "v": "जीमूत इव घर्मान्ते महावातसमीरितः । समायुक्तस्तु कौन्तेयो वासुदेवसहायवान् । तरुणश्च कृती चैव जीर्णावावामुभावपि ।।"},
{"c": "5.166", "t": "संजय उवाच ।"},
{"c": "5.166", "n": "38", "i": 26974, "v": "एतच्छ्रुत्वा तु भीष्मस्य राज्ञां दध्वंसिरे तदा । काञ्चनाङ्गदिनः पीना भुजाश्चन्दनरूषिताः ।।"},
{"c": "5.166", "n": "39", "i": 26975, "v": "मनोभिः सह सावेगैः संस्मृत्य च पुरातनम् । सामर्थ्यं पाण्डवेयानां यथाप्रत्यक्षदर्शनात् ।।"},
{"c": "5.167", "t": "भीष्म उवाच ।"},
{"c": "5.167", "n": "1", "i": 26976, "v": "द्रौपदेया महाराज सर्वे पञ्च महारथाः । वैराटिरुत्तरश्चैव रथो मम महान्मतः ।।"},
{"c": "5.167", "n": "2", "i": 26977, "v": "अभिमन्युर्महाराज रथयूथपयूथपः । समः पार्थेन समरे वासुदेवेन वा भवेत् ।।"},
{"c": "5.167", "n": "3", "i": 26978, "v": "लघ्वस्त्रश्चित्रयोधी च मनस्वी दृढविक्रमः । संस्मरन्वै परिक्लेशं स्वपितुर्विक्रमिष्यति ।।"},
{"c": "5.167", "n": "4", "i": 26979, "v": "सात्यकिर्माधवः शूरो रथयूथपयूथपः । एष वृष्णिप्रवीराणाममर्षी जितसाध्वसः ।।"},
{"c": "5.167", "n": "5", "i": 26980, "v": "उत्तमौजास्तथा राजन्रथो मम महान्मतः । युधामन्युश्च विक्रान्तो रथोदारो नरर्षभः ।।"},
{"c": "5.167", "n": "6", "i": 26981, "v": "एतेषां बहुसाहस्रा रथा नागा हयास्तथा । योत्स्यन्ते ते तनुं त्यक्त्वा कुन्तीपुत्रप्रियेप्सया ।।"},
{"c": "5.167", "n": "7", "i": 26982, "v": "पाण्डवैः सह राजेन्द्र तव सेनासु भारत । अग्निमारुतवद्राजन्नाह्वयन्तः परस्परम् ।।"},
{"c": "5.167", "n": "8", "i": 26983, "v": "अजेयौ समरे वृद्धौ विराटद्रुपदावुभौ । महारथौ महावीर्यौ मतौ मे पुरुषर्षभौ ।।"},
{"c": "5.167", "n": "9", "i": 26984, "v": "वयोवृद्धावपि तु तौ क्षत्रधर्मपरायणौ । यतिष्येते परं शक्त्या स्थितौ वीरगते पथि ।।"},
{"c": "5.167", "n": "10", "i": 26985, "v": "संबन्धकेन राजेन्द्र तौ तु वीर्यबलान्वयात् । आर्यवृत्तौ महेष्वासौ स्नेहपाशसितावुभौ ।।"},
{"c": "5.167", "n": "11", "i": 26986, "v": "कारणं प्राप्य तु नराः सर्व एव महाभुजाः । शूरा वा कातरा वापि भवन्ति नरपुंगव ।।"},
{"c": "5.167", "n": "12", "i": 26987, "v": "एकायनगतावेतौ पार्थेन दृढभक्तिकौ । त्यक्त्वा प्राणान्परं शक्त्या घटितारौ नराधिप ।।"},
{"c": "5.167", "n": "13", "i": 26988, "v": "पृथगक्षौहिणीभ्यां तावुभौ संयति दारुणौ । संबन्धिभावं रक्षन्तौ महत्कर्म करिष्यतः ।।"},
{"c": "5.167", "n": "14", "i": 26989, "v": "लोकवीरौ महेष्वासौ त्यक्तात्मानौ च भारत । प्रत्ययं परिरक्षन्तौ महत्कर्म करिष्यतः ।।"},
{"c": "5.168", "t": "भीष्म उवाच ।"},
{"c": "5.168", "n": "1", "i": 26990, "v": "पाञ्चालराजस्य सुतो राजन्परपुरंजयः । शिखण्डी रथमुख्यो मे मतः पार्थस्य भारत ।।"},
{"c": "5.168", "n": "2", "i": 26991, "v": "एष योत्स्यति संग्रामे नाशयन्पूर्वसंस्थितिम् । परं यशो विप्रथयंस्तव सेनासु भारत ।।"},
{"c": "5.168", "n": "3", "i": 26992, "v": "एतस्य बहुलाः सेनाः पाञ्चालाश्च प्रभद्रकाः । तेनासौ रथवंशेन महत्कर्म करिष्यति ।।"},
{"c": "5.168", "n": "4", "i": 26993, "v": "धृष्टद्युम्नश्च सेनानीः सर्वसेनासु भारत । मतो मेऽतिरथो राजन्द्रोणशिष्यो महारथः ।।"},
{"c": "5.168", "n": "5", "i": 26994, "v": "एष योत्स्यति संग्रामे सूदयन्वै परान्रणे । भगवानिव संक्रुद्धः पिनाकी युगसंक्षये ।।"},
{"c": "5.168", "n": "6", "i": 26995, "v": "एतस्य तद्रथानीकं कथयन्ति रणप्रियाः । बहुत्वात्सागरप्रख्यं देवानामिव संयुगे ।।"},
{"c": "5.168", "n": "7", "i": 26996, "v": "क्षत्रधर्मा तु राजेन्द्र मतो मेऽर्धरथो नृप । धृष्टद्युम्नस्य तनयो बाल्यान्नातिकृतश्रमः ।।"},
{"c": "5.168", "n": "8", "i": 26997, "v": "शिशुपालसुतो वीरश्चेदिराजो महारथः । धृष्टकेतुर्महेष्वासः संबन्धी पाण्डवस्य ह ।।"},
{"c": "5.168", "n": "9", "i": 26998, "v": "एष चेदिपतिः शूरः सह पुत्रेण भारत । महारथेनासुकरं महत्कर्म करिष्यति ।।"},
{"c": "5.168", "n": "10", "i": 26999, "v": "क्षत्रधर्मरतो मह्यं मतः परपुरंजयः । क्षत्रदेवस्तु राजेन्द्र पाण्डवेषु रथोत्तमः । जयन्तश्चामितौजाश्च सत्यजिच्च महारथः ।।"},
{"c": "5.168", "n": "11", "i": 27000, "v": "महारथा महात्मानः सर्वे पाञ्चालसत्तमाः । योत्स्यन्ते समरे तात संरब्धा इव कुञ्जराः ।।"},
{"c": "5.168", "n": "12", "i": 27001, "v": "अजो भोजश्च विक्रान्तौ पाण्डवेषु महारथौ । पाण्डवानां सहायार्थे परं शक्त्या यतिष्यतः । शीघ्रास्त्रौ चित्रयोद्धारौ कृतिनौ दृढविक्रमौ ।।"},
{"c": "5.168", "n": "13", "i": 27002, "v": "केकयाः पञ्च राजेन्द्र भ्रातरो युद्धदुर्मदाः । सर्व एते रथोदाराः सर्वे लोहितकध्वजाः ।।"},
{"c": "5.168", "n": "14", "i": 27003, "v": "काशिकः सुकुमारश्च नीलो यश्चापरो नृपः । सूर्यदत्तश्च शङ्खश्च मदिराश्वश्च नामतः ।।"},
{"c": "5.168", "n": "15", "i": 27004, "v": "सर्व एते रथोदाराः सर्वे चाहवलक्षणाः । सर्वास्त्रविदुषः सर्वे महात्मानो मता मम ।।"},
{"c": "5.168", "n": "16", "i": 27005, "v": "वार्धक्षेमिर्महाराज रथो मम महान्मतः । चित्रायुधश्च नृपतिर्मतो मे रथसत्तमः । स हि संग्रामशोभी च भक्तश्चापि किरीटिनः ।।"},
{"c": "5.168", "n": "17", "i": 27006, "v": "चेकितानः सत्यधृतिः पाण्डवानां महारथौ । द्वाविमौ पुरुषव्याघ्रौ रथोदारौ मतौ मम ।।"},
{"c": "5.168", "n": "18", "i": 27007, "v": "व्याघ्रदत्तश्च राजेन्द्र चन्द्रसेनश्च भारत । मतौ मम रथोदारौ पाण्डवानां न संशयः ।।"},
{"c": "5.168", "n": "19", "i": 27008, "v": "सेनाबिन्दुश्च राजेन्द्र क्रोधहन्ता च नामतः । यः समो वासुदेवेन भीमसेनेन चाभिभूः । स योत्स्यतीह विक्रम्य समरे तव सैनिकैः ।।"},
{"c": "5.168", "n": "20", "i": 27009, "v": "मां द्रोणं च कृपं चैव यथा संमन्यते भवान् । तथा स समरश्लाघी मन्तव्यो रथसत्तमः ।।"},
{"c": "5.168", "n": "21", "i": 27010, "v": "काश्यः परमशीघ्रास्त्रः श्लाघनीयो रथोत्तमः । रथ एकगुणो मह्यं मतः परपुरंजयः ।।"},
{"c": "5.168", "n": "22", "i": 27011, "v": "अयं च युधि विक्रान्तो मन्तव्योऽष्टगुणो रथः । सत्यजित्समरश्लाघी द्रुपदस्यात्मजो युवा ।।"},
{"c": "5.168", "n": "23", "i": 27012, "v": "गतः सोऽतिरथत्वं हि धृष्टद्युम्नेन संमितः । पाण्डवानां यशस्कामः परं कर्म करिष्यति ।।"},
{"c": "5.168", "n": "24", "i": 27013, "v": "अनुरक्तश्च शूरश्च रथोऽयमपरो महान् । पाण्ड्यराजो महावीर्यः पाण्डवानां धुरंधरः ।।"},
{"c": "5.168", "n": "25", "i": 27014, "v": "दृढधन्वा महेष्वासः पाण्डवानां रथोत्तमः । श्रेणिमान्कौरवश्रेष्ठ वसुदानश्च पार्थिवः । उभावेतावतिरथौ मतौ मम परंतप ।।"},
{"c": "5.169", "t": "भीष्म उवाच ।"},
{"c": "5.169", "n": "1", "i": 27015, "v": "रोचमानो महाराज पाण्डवानां महारथः । योत्स्यतेऽमरवत्संख्ये परसैन्येषु भारत ।।"},
{"c": "5.169", "n": "2", "i": 27016, "v": "पुरुजित्कुन्तिभोजश्च महेष्वासो महाबलः । मातुलो भीमसेनस्य स च मेऽतिरथो मतः ।।"},
{"c": "5.169", "n": "3", "i": 27017, "v": "एष वीरो महेष्वासः कृती च निपुणश्च ह । चित्रयोधी च शक्तश्च मतो मे रथपुंगवः ।।"},
{"c": "5.169", "n": "4", "i": 27018, "v": "स योत्स्यति हि विक्रम्य मघवानिव दानवैः । योधाश्चास्य परिख्याताः सर्वे युद्धविशारदाः ।।"},
{"c": "5.169", "n": "5", "i": 27019, "v": "भागिनेयकृते वीरः स करिष्यति संगरे । सुमहत्कर्म पाण्डूनां स्थितः प्रियहिते नृपः ।।"},
{"c": "5.169", "n": "6", "i": 27020, "v": "भैमसेनिर्महाराज हैडिम्बो राक्षसेश्वरः । मतो मे बहुमायावी रथयूथपयूथपः ।।"},
{"c": "5.169", "n": "7", "i": 27021, "v": "योत्स्यते समरे तात मायाभिः समरप्रियः । ये चास्य राक्षसाः शूराः सचिवा वशवर्तिनः ।।"},
{"c": "5.169", "n": "8", "i": 27022, "v": "एते चान्ये च बहवो नानाजनपदेश्वराः । समेताः पाण्डवस्यार्थे वासुदेवपुरोगमाः ।।"},
{"c": "5.169", "n": "9", "i": 27023, "v": "एते प्राधान्यतो राजन्पाण्डवस्य महात्मनः । रथाश्चातिरथाश्चैव ये चाप्यर्धरथा मताः ।।"},
{"c": "5.169", "n": "10", "i": 27024, "v": "नेष्यन्ति समरे सेनां भीमां यौधिष्ठिरीं नृप । महेन्द्रेणेव वीरेण पाल्यमानां किरीटिना ।।"},
{"c": "5.169", "n": "11", "i": 27025, "v": "तैरहं समरे वीर त्वामायद्भिर्जयैषिभिः । योत्स्यामि जयमाकाङ्क्षन्नथ वा निधनं रणे ।।"},
{"c": "5.169", "n": "12", "i": 27026, "v": "पार्थं च वासुदेवं च चक्रगाण्डीवधारिणौ । संध्यागताविवार्केन्दू समेष्ये पुरुषोत्तमौ ।।"},
{"c": "5.169", "n": "13", "i": 27027, "v": "ये चैव ते रथोदाराः पाण्डुपुत्रस्य सैनिकाः । सहसैन्यानहं तांश्च प्रतीयां रणमूर्धनि ।।"},
{"c": "5.169", "n": "14", "i": 27028, "v": "एते रथाश्चातिरथाश्च तुभ्यं; यथाप्रधानं नृप कीर्तिता मया । तथा राजन्नर्धरथाश्च केचि;त्तथैव तेषामपि कौरवेन्द्र ।।"},
{"c": "5.169", "n": "15", "i": 27029, "v": "अर्जुनं वासुदेवं च ये चान्ये तत्र पार्थिवाः । सर्वानावारयिष्यामि यावद्द्रक्ष्यामि भारत ।।"},
{"c": "5.169", "n": "16", "i": 27030, "v": "पाञ्चाल्यं तु महाबाहो नाहं हन्यां शिखण्डिनम् । उद्यतेषुमभिप्रेक्ष्य प्रतियुध्यन्तमाहवे ।।"},
{"c": "5.169", "n": "17", "i": 27031, "v": "लोकस्तद्वेद यदहं पितुः प्रियचिकीर्षया । प्राप्तं राज्यं परित्यज्य ब्रह्मचर्ये धृतव्रतः ।।"},
{"c": "5.169", "n": "18", "i": 27032, "v": "चित्राङ्गदं कौरवाणामहं राज्येऽभ्यषेचयम् । विचित्रवीर्यं च शिशुं यौवराज्येऽभ्यषेचयम् ।।"},
{"c": "5.169", "n": "19", "i": 27033, "v": "देवव्रतत्वं विख्याप्य पृथिव्यां सर्वराजसु । नैव हन्यां स्त्रियं जातु न स्त्रीपूर्वं कथंचन ।।"},
{"c": "5.169", "n": "20", "i": 27034, "v": "स हि स्त्रीपूर्वको राजञ्शिखण्डी यदि ते श्रुतः । कन्या भूत्वा पुमाञ्जातो न योत्स्ये तेन भारत ।।"},
{"c": "5.169", "n": "21", "i": 27035, "v": "सर्वांस्त्वन्यान्हनिष्यामि पार्थिवान्भरतर्षभ । यान्समेष्यामि समरे न तु कुन्तीसुतान्नृप ।।"},
{"c": "5.170", "t": "दुर्योधन उवाच ।"},
{"c": "5.170", "n": "1", "i": 27036, "v": "किमर्थं भरतश्रेष्ठ न हन्यास्त्वं शिखण्डिनम् । उद्यतेषुमथो दृष्ट्वा समरेष्वाततायिनम् ।।"},
{"c": "5.170", "n": "2", "i": 27037, "v": "पूर्वमुक्त्वा महाबाहो पाण्डवान्सह सोमकैः । वधिष्यामीति गाङ्गेय तन्मे ब्रूहि पितामह ।।"},
{"c": "5.170", "t": "भीष्म उवाच ।"},
{"c": "5.170", "n": "3", "i": 27038, "v": "शृणु दुर्योधन कथां सहैभिर्वसुधाधिपैः । यदर्थं युधि संप्रेक्ष्य नाहं हन्यां शिखण्डिनम् ।।"},
{"c": "5.170", "n": "4", "i": 27039, "v": "महाराजो मम पिता शंतनुर्भरतर्षभः । दिष्टान्तं प्राप धर्मात्मा समये पुरुषर्षभ ।।"},
{"c": "5.170", "n": "5", "i": 27040, "v": "ततोऽहं भरतश्रेष्ठ प्रतिज्ञां परिपालयन् । चित्राङ्गदं भ्रातरं वै महाराज्येऽभ्यषेचयम् ।।"},
{"c": "5.170", "n": "6", "i": 27041, "v": "तस्मिंश्च निधनं प्राप्ते सत्यवत्या मते स्थितः । विचित्रवीर्यं राजानमभ्यषिञ्चं यथाविधि ।।"},
{"c": "5.170", "n": "7", "i": 27042, "v": "मयाभिषिक्तो राजेन्द्र यवीयानपि धर्मतः । विचित्रवीर्यो धर्मात्मा मामेव समुदैक्षत ।।"},
{"c": "5.170", "n": "8", "i": 27043, "v": "तस्य दारक्रियां तात चिकीर्षुरहमप्युत । अनुरूपादिव कुलादिति चिन्त्य मनो दधे ।।"},
{"c": "5.170", "n": "9", "i": 27044, "v": "तथाश्रौषं महाबाहो तिस्रः कन्याः स्वयंवरे । रूपेणाप्रतिमाः सर्वाः काशिराजसुतास्तदा । अम्बा चैवाम्बिका चैव तथैवाम्बालिकापरा ।।"},
{"c": "5.170", "n": "10", "i": 27045, "v": "राजानश्च समाहूताः पृथिव्यां भरतर्षभ । अम्बा ज्येष्ठाभवत्तासामम्बिका त्वथ मध्यमा । अम्बालिका च राजेन्द्र राजकन्या यवीयसी ।।"},
{"c": "5.170", "n": "11", "i": 27046, "v": "सोऽहमेकरथेनैव गतः काशिपतेः पुरीम् । अपश्यं ता महाबाहो तिस्रः कन्याः स्वलंकृताः । राज्ञश्चैव समावृत्तान्पार्थिवान्पृथिवीपते ।।"},
{"c": "5.170", "n": "12", "i": 27047, "v": "ततोऽहं तान्नृपान्सर्वानाहूय समरे स्थितान् । रथमारोपयां चक्रे कन्यास्ता भरतर्षभ ।।"},
{"c": "5.170", "n": "13", "i": 27048, "v": "वीर्यशुल्काश्च ता ज्ञात्वा समारोप्य रथं तदा । अवोचं पार्थिवान्सर्वानहं तत्र समागतान् । भीष्मः शांतनवः कन्या हरतीति पुनः पुनः ।।"},
{"c": "5.170", "n": "14", "i": 27049, "v": "ते यतध्वं परं शक्त्या सर्वे मोक्षाय पार्थिवाः । प्रसह्य हि नयाम्येष मिषतां वो नराधिपाः ।।"},
{"c": "5.170", "n": "15", "i": 27050, "v": "ततस्ते पृथिवीपालाः समुत्पेतुरुदायुधाः । योगो योग इति क्रुद्धाः सारथींश्चाप्यचोदयन् ।।"},
{"c": "5.170", "n": "16", "i": 27051, "v": "ते रथैर्मेघसंकाशैर्गजैश्च गजयोधिनः । पृष्ठ्यैश्चाश्वैर्महीपालाः समुत्पेतुरुदायुधाः ।।"},
{"c": "5.170", "n": "17", "i": 27052, "v": "ततस्ते मां महीपालाः सर्व एव विशां पते । रथव्रातेन महता सर्वतः पर्यवारयन् ।।"},
{"c": "5.170", "n": "18", "i": 27053, "v": "तानहं शरवर्षेण महता प्रत्यवारयम् । सर्वान्नृपांश्चाप्यजयं देवराडिव दानवान् ।।"},
{"c": "5.170", "n": "19", "i": 27054, "v": "तेषामापततां चित्रान्ध्वजान्हेमपरिष्कृतान् । एकैकेन हि बाणेन भूमौ पातितवानहम् ।।"},
{"c": "5.170", "n": "20", "i": 27055, "v": "हयांश्चैषां गजांश्चैव सारथींश्चाप्यहं रणे । अपातयं शरैर्दीप्तैः प्रहसन्पुरुषर्षभ ।।"},
{"c": "5.170", "n": "21", "i": 27056, "v": "ते निवृत्ताश्च भग्नाश्च दृष्ट्वा तल्लाघवं मम । अथाहं हास्तिनपुरमायां जित्वा महीक्षितः ।।"},
{"c": "5.170", "n": "22", "i": 27057, "v": "अतोऽहं ताश्च कन्या वै भ्रातुरर्थाय भारत । तच्च कर्म महाबाहो सत्यवत्यै न्यवेदयम् ।।"},
{"c": "5.171", "t": "भीष्म उवाच ।"},
{"c": "5.171", "n": "1", "i": 27058, "v": "ततोऽहं भरतश्रेष्ठ मातरं वीरमातरम् । अभिगम्योपसंगृह्य दाशेयीमिदमब्रुवम् ।।"},
{"c": "5.171", "n": "2", "i": 27059, "v": "इमाः काशिपतेः कन्या मया निर्जित्य पार्थिवान् । विचित्रवीर्यस्य कृते वीर्यशुल्का उपार्जिताः ।।"},
{"c": "5.171", "n": "3", "i": 27060, "v": "ततो मूर्धन्युपाघ्राय पर्यश्रुनयना नृप । आह सत्यवती हृष्टा दिष्ट्या पुत्र जितं त्वया ।।"},
{"c": "5.171", "n": "4", "i": 27061, "v": "सत्यवत्यास्त्वनुमते विवाहे समुपस्थिते । उवाच वाक्यं सव्रीडा ज्येष्ठा काशिपतेः सुता ।।"},
{"c": "5.171", "n": "5", "i": 27062, "v": "भीष्म त्वमसि धर्मज्ञः सर्वशास्त्रविशारदः । श्रुत्वा च धर्म्यं वचनं मह्यं कर्तुमिहार्हसि ।।"},
{"c": "5.171", "n": "6", "i": 27063, "v": "मया शाल्वपतिः पूर्वं मनसाभिवृतो वरः । तेन चास्मि वृता पूर्वं रहस्यविदिते पितुः ।।"},
{"c": "5.171", "n": "7", "i": 27064, "v": "कथं मामन्यकामां त्वं राजञ्शास्त्रमधीत्य वै । वासयेथा गृहे भीष्म कौरवः सन्विशेषतः ।।"},
{"c": "5.171", "n": "8", "i": 27065, "v": "एतद्बुद्ध्या विनिश्चित्य मनसा भरतर्षभ । यत्क्षमं ते महाबाहो तदिहारब्धुमर्हसि ।।"},
{"c": "5.171", "n": "9", "i": 27066, "v": "स मां प्रतीक्षते व्यक्तं शाल्वराजो विशां पते । कृपां कुरु महाबाहो मयि धर्मभृतां वर । त्वं हि सत्यव्रतो वीर पृथिव्यामिति नः श्रुतम् ।।"},
{"c": "5.172", "t": "भीष्म उवाच ।"},
{"c": "5.172", "n": "1", "i": 27067, "v": "ततोऽहं समनुज्ञाप्य कालीं सत्यवतीं तदा । मन्त्रिणश्च द्विजांश्चैव तथैव च पुरोहितान् । समनुज्ञासिषं कन्यां ज्येष्ठामम्बां नराधिप ।।"},
{"c": "5.172", "n": "2", "i": 27068, "v": "अनुज्ञाता ययौ सा तु कन्या शाल्वपतेः पुरम् । वृद्धैर्द्विजातिभिर्गुप्ता धात्र्या चानुगता तदा । अतीत्य च तमध्वानमाससाद नराधिपम् ।।"},
{"c": "5.172", "n": "3", "i": 27069, "v": "सा तमासाद्य राजानं शाल्वं वचनमब्रवीत् । आगताहं महाबाहो त्वामुद्दिश्य महाद्युते ।।"},
{"c": "5.172", "n": "4", "i": 27070, "v": "तामब्रवीच्छाल्वपतिः स्मयन्निव विशां पते । त्वयान्यपूर्वया नाहं भार्यार्थी वरवर्णिनि ।।"},
{"c": "5.172", "n": "5", "i": 27071, "v": "गच्छ भद्रे पुनस्तत्र सकाशं भारतस्य वै । नाहमिच्छामि भीष्मेण गृहीतां त्वां प्रसह्य वै ।।"},
{"c": "5.172", "n": "6", "i": 27072, "v": "त्वं हि निर्जित्य भीष्मेण नीता प्रीतिमती तदा । परामृश्य महायुद्धे निर्जित्य पृथिवीपतीन् । नाहं त्वय्यन्यपूर्वायां भार्यार्थी वरवर्णिनि ।।"},
{"c": "5.172", "n": "7", "i": 27073, "v": "कथमस्मद्विधो राजा परपूर्वां प्रवेशयेत् । नारीं विदितविज्ञानः परेषां धर्ममादिशन् । यथेष्टं गम्यतां भद्रे मा ते कालोऽत्यगादयम् ।।"},
{"c": "5.172", "n": "8", "i": 27074, "v": "अम्बा तमब्रवीद्राजन्ननङ्गशरपीडिता । मैवं वद महीपाल नैतदेवं कथंचन ।।"},
{"c": "5.172", "n": "9", "i": 27075, "v": "नास्मि प्रीतिमती नीता भीष्मेणामित्रकर्शन । बलान्नीतास्मि रुदती विद्राव्य पृथिवीपतीन् ।।"},
{"c": "5.172", "n": "10", "i": 27076, "v": "भजस्व मां शाल्वपते भक्तां बालामनागसम् । भक्तानां हि परित्यागो न धर्मेषु प्रशस्यते ।।"},
{"c": "5.172", "n": "11", "i": 27077, "v": "साहमामन्त्र्य गाङ्गेयं समरेष्वनिवर्तिनम् । अनुज्ञाता च तेनैव तवैव गृहमागता ।।"},
{"c": "5.172", "n": "12", "i": 27078, "v": "न स भीष्मो महाबाहुर्मामिच्छति विशां पते । भ्रातृहेतोः समारम्भो भीष्मस्येति श्रुतं मया ।।"},
{"c": "5.172", "n": "13", "i": 27079, "v": "भगिन्यौ मम ये नीते अम्बिकाम्बालिके नृप । प्रादाद्विचित्रवीर्याय गाङ्गेयो हि यवीयसे ।।"}]
}