{
"title": "महाभारतम्",
"data": [
{"c": "13.36", "n": "9", "i": 64726, "v": "सोऽहं वागग्रसृष्टानां रसानामवलेहकः । स्वजात्यानधितिष्ठामि नक्षत्राणीव चन्द्रमाः ।।"},
{"c": "13.36", "n": "10", "i": 64727, "v": "एतत्पृथिव्याममृतमेतच्चक्षुरनुत्तमम् । यद्ब्राह्मणमुखाच्छास्त्रमिह श्रुत्वा प्रवर्तते ।।"},
{"c": "13.36", "n": "11", "i": 64728, "v": "एतत्कारणमाज्ञाय दृष्ट्वा देवासुरं पुरा । युद्धं पिता मे हृष्टात्मा विस्मितः प्रत्यपद्यत ।।"},
{"c": "13.36", "n": "12", "i": 64729, "v": "दृष्ट्वा च ब्राह्मणानां तु महिमानं महात्मनाम् । पर्यपृच्छत्कथमिमे सिद्धा इति निशाकरम् ।।"},
{"c": "13.36", "t": "सोम उवाच ।"},
{"c": "13.36", "n": "13", "i": 64730, "v": "ब्राह्मणास्तपसा सर्वे सिध्यन्ते वाग्बलाः सदा । भुजवीर्या हि राजानो वागस्त्राश्च द्विजातयः ।।"},
{"c": "13.36", "n": "14", "i": 64731, "v": "प्रवसन्वाप्यधीयीत बह्वीर्दुर्वसतीर्वसन् । निर्मन्युरपि निर्मानो यतिः स्यात्समदर्शनः ।।"},
{"c": "13.36", "n": "15", "i": 64732, "v": "अपि चेज्जातिसंपन्नः सर्वान्वेदान्पितुर्गृहे । श्लाघमान इवाधीयेद्ग्राम्य इत्येव तं विदुः ।।"},
{"c": "13.36", "n": "16", "i": 64733, "v": "भूमिरेतौ निगिरति सर्पो बिलशयानिव । राजानं चाप्ययोद्धारं ब्राह्मणं चाप्रवासिनम् ।।"},
{"c": "13.36", "n": "17", "i": 64734, "v": "अतिमानः श्रियं हन्ति पुरुषस्याल्पमेधसः । गर्भेण दुष्यते कन्या गृहवासेन च द्विजः ।।"},
{"c": "13.36", "n": "18", "i": 64735, "v": "इत्येतन्मे पिता श्रुत्वा सोमादद्भुतदर्शनात् । ब्राह्मणान्पूजयामास तथैवाहं महाव्रतान् ।।"},
{"c": "13.36", "t": "भीष्म उवाच ।"},
{"c": "13.36", "n": "19", "i": 64736, "v": "श्रुत्वैतद्वचनं शक्रो दानवेन्द्रमुखाच्च्युतम् । द्विजान्संपूजयामास महेन्द्रत्वमवाप च ।।"},
{"c": "13.37", "t": "युधिष्ठिर उवाच ।"},
{"c": "13.37", "n": "1", "i": 64737, "v": "अपूर्वं वा भवेत्पात्रमथ वापि चिरोषितम् । दूरादभ्यागतं वापि किं पात्रं स्यात्पितामह ।।"},
{"c": "13.37", "t": "भीष्म उवाच ।"},
{"c": "13.37", "n": "2", "i": 64738, "v": "क्रिया भवति केषांचिदुपांशुव्रतमुत्तमम् । यो यो याचेत यत्किंचित्सर्वं दद्याम इत्युत ।।"},
{"c": "13.37", "n": "3", "i": 64739, "v": "अपीडयन्भृत्यवर्गमित्येवमनुशुश्रुम । पीडयन्भृत्यवर्गं हि आत्मानमपकर्षति ।।"},
{"c": "13.37", "n": "4", "i": 64740, "v": "अपूर्वं वापि यत्पात्रं यच्चापि स्याच्चिरोषितम् । दूरादभ्यागतं चापि तत्पात्रं च विदुर्बुधाः ।।"},
{"c": "13.37", "t": "युधिष्ठिर उवाच ।"},
{"c": "13.37", "n": "5", "i": 64741, "v": "अपीडया च भृत्यानां धर्मस्याहिंसया तथा । पात्रं विद्याम तत्त्वेन यस्मै दत्तं न संतपेत् ।।"},
{"c": "13.37", "t": "भीष्म उवाच ।"},
{"c": "13.37", "n": "6", "i": 64742, "v": "ऋत्विक्पुरोहिताचार्याः शिष्याः संबन्धिबान्धवाः । सर्वे पूज्याश्च मान्याश्च श्रुतवृत्तोपसंहिताः ।।"},
{"c": "13.37", "n": "7", "i": 64743, "v": "अतोऽन्यथा वर्तमानाः सर्वे नार्हन्ति सत्क्रियाम् । तस्मान्नित्यं परीक्षेत पुरुषान्प्रणिधाय वै ।।"},
{"c": "13.37", "n": "8", "i": 64744, "v": "अक्रोधः सत्यवचनमहिंसा दम आर्जवम् । अद्रोहो नातिमानश्च ह्रीस्तितिक्षा तपः शमः ।।"},
{"c": "13.37", "n": "9", "i": 64745, "v": "यस्मिन्नेतानि दृश्यन्ते न चाकार्याणि भारत । भावतो विनिविष्टानि तत्पात्रं मानमर्हति ।।"},
{"c": "13.37", "n": "10", "i": 64746, "v": "तथा चिरोषितं चापि संप्रत्यागतमेव च । अपूर्वं चैव पूर्वं च तत्पात्रं मानमर्हति ।।"},
{"c": "13.37", "n": "11", "i": 64747, "v": "अप्रामाण्यं च वेदानां शास्त्राणां चातिलङ्घनम् । सर्वत्र चानवस्थानमेतन्नाशनमात्मनः ।।"},
{"c": "13.37", "n": "12", "i": 64748, "v": "भवेत्पण्डितमानी यो ब्राह्मणो वेदनिन्दकः । आन्वीक्षिकीं तर्कविद्यामनुरक्तो निरर्थिकाम् ।।"},
{"c": "13.37", "n": "13", "i": 64749, "v": "हेतुवादान्ब्रुवन्सत्सु विजेताहेतुवादिकः । आक्रोष्टा चातिवक्ता च ब्राह्मणानां सदैव हि ।।"},
{"c": "13.37", "n": "14", "i": 64750, "v": "सर्वाभिशङ्की मूढश्च बालः कटुकवागपि । बोद्धव्यस्तादृशस्तात नरश्वानं हि तं विदुः ।।"},
{"c": "13.37", "n": "15", "i": 64751, "v": "यथा श्वा भषितुं चैव हन्तुं चैवावसृज्यते । एवं संभाषणार्थाय सर्वशास्त्रवधाय च । अल्पश्रुताः कुतर्काश्च दृष्टाः स्पृष्टाः कुपण्डिताः ।।"},
{"c": "13.37", "n": "16", "i": 64752, "v": "श्रुतिस्मृतीतिहासादिपुराणारण्यवेदिनः । अनुरुन्ध्याद्बहुज्ञांश्च सारज्ञांश्चैव पण्डितान् ।।"},
{"c": "13.37", "n": "17", "i": 64753, "v": "लोकयात्रा च द्रष्टव्या धर्मश्चात्महितानि च । एवं नरो वर्तमानः शाश्वतीरेधते समाः ।।"},
{"c": "13.37", "n": "18", "i": 64754, "v": "ऋणमुन्मुच्य देवानामृषीणां च तथैव च । पितॄणामथ विप्राणामतिथीनां च पञ्चमम् ।।"},
{"c": "13.37", "n": "19", "i": 64755, "v": "पर्यायेण विशुद्धेन सुनिर्णिक्तेन कर्मणा । एवं गृहस्थः कर्माणि कुर्वन्धर्मान्न हीयते ।।"},
{"c": "13.38", "t": "युधिष्ठिर उवाच ।"},
{"c": "13.38", "n": "1", "i": 64756, "v": "स्त्रीणां स्वभावमिच्छामि श्रोतुं भरतसत्तम । स्त्रियो हि मूलं दोषाणां लघुचित्ताः पितामह ।।"},
{"c": "13.38", "t": "भीष्म उवाच ।"},
{"c": "13.38", "n": "2", "i": 64757, "v": "अत्राप्युदाहरन्तीममितिहासं पुरातनम् । नारदस्य च संवादं पुंश्चल्या पञ्चचूडया ।।"},
{"c": "13.38", "n": "3", "i": 64758, "v": "लोकाननुचरन्धीमान्देवर्षिर्नारदः पुरा । ददर्शाप्सरसं ब्राह्मीं पञ्चचूडामनिन्दिताम् ।।"},
{"c": "13.38", "n": "4", "i": 64759, "v": "तां दृष्ट्वा चारुसर्वाङ्गीं पप्रच्छाप्सरसं मुनिः । संशयो हृदि मे कश्चित्तन्मे ब्रूहि सुमध्यमे ।।"},
{"c": "13.38", "n": "5", "i": 64760, "v": "एवमुक्ता तु सा विप्रं प्रत्युवाचाथ नारदम् । विषये सति वक्ष्यामि समर्थां मन्यसे च माम् ।।"},
{"c": "13.38", "t": "नारद उवाच ।"},
{"c": "13.38", "n": "6", "i": 64761, "v": "न त्वामविषये भद्रे नियोक्ष्यामि कथंचन । स्त्रीणां स्वभावमिच्छामि त्वत्तः श्रोतुं वरानने ।।"},
{"c": "13.38", "t": "भीष्म उवाच ।"},
{"c": "13.38", "n": "7", "i": 64762, "v": "एतच्छ्रुत्वा वचस्तस्य देवर्षेरप्सरोत्तमा । प्रत्युवाच न शक्ष्यामि स्त्री सती निन्दितुं स्त्रियः ।।"},
{"c": "13.38", "n": "8", "i": 64763, "v": "विदितास्ते स्त्रियो याश्च यादृशाश्च स्वभावतः । न मामर्हसि देवर्षे नियोक्तुं प्रश्न ईदृशे ।।"},
{"c": "13.38", "n": "9", "i": 64764, "v": "तामुवाच स देवर्षिः सत्यं वद सुमध्यमे । मृषावादे भवेद्दोषः सत्ये दोषो न विद्यते ।।"},
{"c": "13.38", "n": "10", "i": 64765, "v": "इत्युक्ता सा कृतमतिरभवच्चारुहासिनी । स्त्रीदोषाञ्शाश्वतान्सत्यान्भाषितुं संप्रचक्रमे ।।"},
{"c": "13.38", "t": "पञ्चचूडोवाच ।"},
{"c": "13.38", "n": "11", "i": 64766, "v": "कुलीना रूपवत्यश्च नाथवत्यश्च योषितः । मर्यादासु न तिष्ठन्ति स दोषः स्त्रीषु नारद ।।"},
{"c": "13.38", "n": "12", "i": 64767, "v": "न स्त्रीभ्यः किंचिदन्यद्वै पापीयस्तरमस्ति वै । स्त्रियो हि मूलं दोषाणां तथा त्वमपि वेत्थ ह ।।"},
{"c": "13.38", "n": "13", "i": 64768, "v": "समाज्ञातानृद्धिमतः प्रतिरूपान्वशे स्थितान् । पतीनन्तरमासाद्य नालं नार्यः प्रतीक्षितुम् ।।"},
{"c": "13.38", "n": "14", "i": 64769, "v": "असद्धर्मस्त्वयं स्त्रीणामस्माकं भवति प्रभो । पापीयसो नरान्यद्वै लज्जां त्यक्त्वा भजामहे ।।"},
{"c": "13.38", "n": "15", "i": 64770, "v": "स्त्रियं हि यः प्रार्थयते संनिकर्षं च गच्छति । ईषच्च कुरुते सेवां तमेवेच्छन्ति योषितः ।।"},
{"c": "13.38", "n": "16", "i": 64771, "v": "अनर्थित्वान्मनुष्याणां भयात्परिजनस्य च । मर्यादायाममर्यादाः स्त्रियस्तिष्ठन्ति भर्तृषु ।।"},
{"c": "13.38", "n": "17", "i": 64772, "v": "नासां कश्चिदगम्योऽस्ति नासां वयसि संस्थितिः । विरूपं रूपवन्तं वा पुमानित्येव भुञ्जते ।।"},
{"c": "13.38", "n": "18", "i": 64773, "v": "न भयान्नाप्यनुक्रोशान्नार्थहेतोः कथंचन । न ज्ञातिकुलसंबन्धात्स्त्रियस्तिष्ठन्ति भर्तृषु ।।"},
{"c": "13.38", "n": "19", "i": 64774, "v": "यौवने वर्तमानानां मृष्टाभरणवाससाम् । नारीणां स्वैरवृत्तानां स्पृहयन्ति कुलस्त्रियः ।।"},
{"c": "13.38", "n": "20", "i": 64775, "v": "याश्च शश्वद्बहुमता रक्ष्यन्ते दयिताः स्त्रियः । अपि ताः संप्रसज्जन्ते कुब्जान्धजडवामनैः ।।"},
{"c": "13.38", "n": "21", "i": 64776, "v": "पङ्गुष्वपि च देवर्षे ये चान्ये कुत्सिता नराः । स्त्रीणामगम्यो लोकेऽस्मिन्नास्ति कश्चिन्महामुने ।।"},
{"c": "13.38", "n": "22", "i": 64777, "v": "यदि पुंसां गतिर्ब्रह्म कथंचिन्नोपपद्यते । अप्यन्योन्यं प्रवर्तन्ते न हि तिष्ठन्ति भर्तृषु ।।"},
{"c": "13.38", "n": "23", "i": 64778, "v": "अलाभात्पुरुषाणां हि भयात्परिजनस्य च । वधबन्धभयाच्चापि स्वयं गुप्ता भवन्ति ताः ।।"},
{"c": "13.38", "n": "24", "i": 64779, "v": "चलस्वभावा दुःसेव्या दुर्ग्राह्या भावतस्तथा । प्राज्ञस्य पुरुषस्येह यथा वाचस्तथा स्त्रियः ।।"},
{"c": "13.38", "n": "25", "i": 64780, "v": "नाग्निस्तृप्यति काष्ठानां नापगानां महोदधिः । नान्तकः सर्वभूतानां न पुंसां वामलोचनाः ।।"},
{"c": "13.38", "n": "26", "i": 64781, "v": "इदमन्यच्च देवर्षे रहस्यं सर्वयोषिताम् । दृष्ट्वैव पुरुषं हृद्यं योनिः प्रक्लिद्यते स्त्रियः ।।"},
{"c": "13.38", "n": "27", "i": 64782, "v": "कामानामपि दातारं कर्तारं मानसान्त्वयोः । रक्षितारं न मृष्यन्ति भर्तारं परमं स्त्रियः ।।"},
{"c": "13.38", "n": "28", "i": 64783, "v": "न कामभोगान्बहुलान्नालंकारार्थसंचयान् । तथैव बहु मन्यन्ते यथा रत्यामनुग्रहम् ।।"},
{"c": "13.38", "n": "29", "i": 64784, "v": "अन्तकः शमनो मृत्युः पातालं वडवामुखम् । क्षुरधारा विषं सर्पो वह्निरित्येकतः स्त्रियः ।।"},
{"c": "13.38", "n": "30", "i": 64785, "v": "यतश्च भूतानि महान्ति पञ्च; यतश्च लोका विहिता विधात्रा । यतः पुमांसः प्रमदाश्च निर्मिता;स्तदैव दोषाः प्रमदासु नारद ।।"},
{"c": "13.39", "t": "युधिष्ठिर उवाच ।"},
{"c": "13.39", "n": "1", "i": 64786, "v": "इमे वै मानवा लोके स्त्रीषु सज्जन्त्यभीक्ष्णशः । मोहेन परमाविष्टा दैवादिष्टेन पार्थिव । स्त्रियश्च पुरुषेष्वेव प्रत्यक्षं लोकसाक्षिकम् ।।"},
{"c": "13.39", "n": "2", "i": 64787, "v": "अत्र मे संशयस्तीव्रो हृदि संपरिवर्तते । कथमासां नराः सङ्गं कुर्वते कुरुनन्दन । स्त्रियो वा तेषु रज्यन्ते विरज्यन्तेऽथ वा पुनः ।।"},
{"c": "13.39", "n": "3", "i": 64788, "v": "इति ताः पुरुषव्याघ्र कथं शक्याः स्म रक्षितुम् । प्रमदाः पुरुषेणेह तन्मे व्याख्यातुमर्हसि ।।"},
{"c": "13.39", "n": "4", "i": 64789, "v": "एता हि मयमायाभिर्वञ्चयन्तीह मानवान् । न चासां मुच्यते कश्चित्पुरुषो हस्तमागतः । गावो नवतृणानीव गृह्णन्त्येव नवान्नवान् ।।"},
{"c": "13.39", "n": "5", "i": 64790, "v": "शम्बरस्य च या माया या माया नमुचेरपि । बलेः कुम्भीनसेश्चैव सर्वास्ता योषितो विदुः ।।"},
{"c": "13.39", "n": "6", "i": 64791, "v": "हसन्तं प्रहसन्त्येता रुदन्तं प्ररुदन्ति च । अप्रियं प्रियवाक्यैश्च गृह्णते कालयोगतः ।।"},
{"c": "13.39", "n": "7", "i": 64792, "v": "उशना वेद यच्छास्त्रं यच्च वेद बृहस्पतिः । स्त्रीबुद्ध्या न विशिष्येते ताः स्म रक्ष्याः कथं नरैः ।।"},
{"c": "13.39", "n": "8", "i": 64793, "v": "अनृतं सत्यमित्याहुः सत्यं चापि तथानृतम् । इति यास्ताः कथं वीर संरक्ष्याः पुरुषैरिह ।।"},
{"c": "13.39", "n": "9", "i": 64794, "v": "स्त्रीणां बुद्ध्युपनिष्कर्षादर्थशास्त्राणि शत्रुहन् । बृहस्पतिप्रभृतिभिर्मन्ये सद्भिः कृतानि वै ।।"},
{"c": "13.39", "n": "10", "i": 64795, "v": "संपूज्यमानाः पुरुषैर्विकुर्वन्ति मनो नृषु । अपास्ताश्च तथा राजन्विकुर्वन्ति मनः स्त्रियः ।।"},
{"c": "13.39", "n": "11", "i": 64796, "v": "कस्ताः शक्तो रक्षितुं स्यादिति मे संशयो महान् । तन्मे ब्रूहि महाबाहो कुरूणां वंशवर्धन ।।"},
{"c": "13.39", "n": "12", "i": 64797, "v": "यदि शक्या कुरुश्रेष्ठ रक्षा तासां कथंचन । कर्तुं वा कृतपूर्वा वा तन्मे व्याख्यातुमर्हसि ।।"},
{"c": "13.40", "t": "भीष्म उवाच ।"},
{"c": "13.40", "n": "1", "i": 64798, "v": "एवमेतन्महाबाहो नात्र मिथ्यास्ति किंचन । यथा ब्रवीषि कौरव्य नारीं प्रति जनाधिप ।।"},
{"c": "13.40", "n": "2", "i": 64799, "v": "अत्र ते वर्तयिष्यामि इतिहासं पुरातनम् । यथा रक्षा कृता पूर्वं विपुलेन महात्मना ।।"},
{"c": "13.40", "n": "3", "i": 64800, "v": "प्रमदाश्च यथा सृष्टा ब्रह्मणा भरतर्षभ । यदर्थं तच्च ते तात प्रवक्ष्ये वसुधाधिप ।।"},
{"c": "13.40", "n": "4", "i": 64801, "v": "न हि स्त्रीभ्य परं पुत्र पापीयः किंचिदस्ति वै । अग्निर्हि प्रमदा दीप्तो मायाश्च मयजा विभो । क्षुरधारा विषं सर्पो मृत्युरित्येकतः स्त्रियः ।।"},
{"c": "13.40", "n": "5", "i": 64802, "v": "इमाः प्रजा महाबाहो धार्मिका इति नः श्रुतम् । स्वयं गच्छन्ति देवत्वं ततो देवानियाद्भयम् ।।"},
{"c": "13.40", "n": "6", "i": 64803, "v": "अथाभ्यगच्छन्देवास्ते पितामहमरिंदम । निवेद्य मानसं चापि तूष्णीमासन्नवाङ्मुखाः ।।"},
{"c": "13.40", "n": "7", "i": 64804, "v": "तेषामन्तर्गतं ज्ञात्वा देवानां स पितामहः । मानवानां प्रमोहार्थं कृत्या नार्योऽसृजत्प्रभुः ।।"},
{"c": "13.40", "n": "8", "i": 64805, "v": "पूर्वसर्गे तु कौन्तेय साध्व्यो नार्य इहाभवन् । असाध्व्यस्तु समुत्पन्ना कृत्या सर्गात्प्रजापतेः ।।"},
{"c": "13.40", "n": "9", "i": 64806, "v": "ताभ्यः कामान्यथाकामं प्रादाद्धि स पितामहः । ताः कामलुब्धाः प्रमदाः प्रामथ्नन्त नरांस्तदा ।।"},
{"c": "13.40", "n": "10", "i": 64807, "v": "क्रोधं कामस्य देवेशः सहायं चासृजत्प्रभुः । असज्जन्त प्रजाः सर्वाः कामक्रोधवशं गताः ।।"},
{"c": "13.40", "n": "11", "i": 64808, "v": "न च स्त्रीणां क्रिया काचिदिति धर्मो व्यवस्थितः । निरिन्द्रिया अमन्त्राश्च स्त्रियोऽनृतमिति श्रुतिः ।।"},
{"c": "13.40", "n": "12", "i": 64809, "v": "शय्यासनमलंकारमन्नपानमनार्यताम् । दुर्वाग्भावं रतिं चैव ददौ स्त्रीभ्यः प्रजापतिः ।।"},
{"c": "13.40", "n": "13", "i": 64810, "v": "न तासां रक्षणं कर्तुं शक्यं पुंसा कथंचन । अपि विश्वकृता तात कुतस्तु पुरुषैरिह ।।"},
{"c": "13.40", "n": "14", "i": 64811, "v": "वाचा वा वधबन्धैर्वा क्लेशैर्वा विविधैस्तथा । न शक्या रक्षितुं नार्यस्ता हि नित्यमसंयताः ।।"},
{"c": "13.40", "n": "15", "i": 64812, "v": "इदं तु पुरुषव्याघ्र पुरस्ताच्छ्रुतवानहम् । यथा रक्षा कृता पूर्वं विपुलेन गुरुस्त्रियः ।।"},
{"c": "13.40", "n": "16", "i": 64813, "v": "ऋषिरासीन्महाभागो देवशर्मेति विश्रुतः । तस्य भार्या रुचिर्नाम रूपेणासदृशी भुवि ।।"},
{"c": "13.40", "n": "17", "i": 64814, "v": "तस्य रूपेण संमत्ता देवगन्धर्वदानवाः । विशेषतस्तु राजेन्द्र वृत्रहा पाकशासनः ।।"},
{"c": "13.40", "n": "18", "i": 64815, "v": "नारीणां चरितज्ञश्च देवशर्मा महामुनिः । यथाशक्ति यथोत्साहं भार्यां तामभ्यरक्षत ।।"},
{"c": "13.40", "n": "19", "i": 64816, "v": "पुरंदरं च जानीते परस्त्रीकामचारिणम् । तस्माद्यत्नेन भार्याया रक्षणं स चकार ह ।।"},
{"c": "13.40", "n": "20", "i": 64817, "v": "स कदाचिदृषिस्तात यज्ञं कर्तुमनास्तदा । भार्यासंरक्षणं कार्यं कथं स्यादित्यचिन्तयत् ।।"},
{"c": "13.40", "n": "21", "i": 64818, "v": "रक्षाविधानं मनसा स विचिन्त्य महातपाः । आहूय दयितं शिष्यं विपुलं प्राह भार्गवम् ।।"},
{"c": "13.40", "n": "22", "i": 64819, "v": "यज्ञकारो गमिष्यामि रुचिं चेमां सुरेश्वरः । पुत्र प्रार्थयते नित्यं तां रक्षस्व यथाबलम् ।।"},
{"c": "13.40", "n": "23", "i": 64820, "v": "अप्रमत्तेन ते भाव्यं सदा प्रति पुरंदरम् । स हि रूपाणि कुरुते विविधानि भृगूद्वह ।।"},
{"c": "13.40", "n": "24", "i": 64821, "v": "इत्युक्तो विपुलस्तेन तपस्वी नियतेन्द्रियः । सदैवोग्रतपा राजन्नग्न्यर्कसदृशद्युतिः ।।"},
{"c": "13.40", "n": "25", "i": 64822, "v": "धर्मज्ञः सत्यवादी च तथेति प्रत्यभाषत । पुनश्चेदं महाराज पप्रच्छ प्रस्थितं गुरुम् ।।"},
{"c": "13.40", "n": "26", "i": 64823, "v": "कानि रूपाणि शक्रस्य भवन्त्यागच्छतो मुने । वपुस्तेजश्च कीदृग्वै तन्मे व्याख्यातुमर्हसि ।।"},
{"c": "13.40", "n": "27", "i": 64824, "v": "ततः स भगवांस्तस्मै विपुलाय महात्मने । आचचक्षे यथातत्त्वं मायां शक्रस्य भारत ।।"},
{"c": "13.40", "n": "28", "i": 64825, "v": "बहुमायः स विप्रर्षे बलहा पाकशासनः । तांस्तान्विकुरुते भावान्बहूनथ मुहुर्मुहुः ।।"},
{"c": "13.40", "n": "29", "i": 64826, "v": "किरीटी वज्रभृद्धन्वी मुकुटी बद्धकुण्डलः । भवत्यथ मुहूर्तेन चण्डालसमदर्शनः ।।"},
{"c": "13.40", "n": "30", "i": 64827, "v": "शिखी जटी चीरवासाः पुनर्भवति पुत्रक । बृहच्छरीरश्च पुनः पीवरोऽथ पुनः कृशः ।।"},
{"c": "13.40", "n": "31", "i": 64828, "v": "गौरं श्यामं च कृष्णं च वर्णं विकुरुते पुनः । विरूपो रूपवांश्चैव युवा वृद्धस्तथैव च ।।"},
{"c": "13.40", "n": "32", "i": 64829, "v": "प्राज्ञो जडश्च मूकश्च ह्रस्वो दीर्घस्तथैव च । ब्राह्मणः क्षत्रियश्चैव वैश्यः शूद्रस्तथैव च । प्रतिलोमानुलोमश्च भवत्यथ शतक्रतुः ।।"},
{"c": "13.40", "n": "33", "i": 64830, "v": "शुकवायसरूपी च हंसकोकिलरूपवान् । सिंहव्याघ्रगजानां च रूपं धारयते पुनः ।।"},
{"c": "13.40", "n": "34", "i": 64831, "v": "दैवं दैत्यमथो राज्ञां वपुर्धारयतेऽपि च । सुकृशो वायुभग्नाङ्गः शकुनिर्विकृतस्तथा ।।"},
{"c": "13.40", "n": "35", "i": 64832, "v": "चतुष्पाद्बहुरूपश्च पुनर्भवति बालिशः । मक्षिकामशकादीनां वपुर्धारयतेऽपि च ।।"},
{"c": "13.40", "n": "36", "i": 64833, "v": "न शक्यमस्य ग्रहणं कर्तुं विपुल केनचित् । अपि विश्वकृता तात येन सृष्टमिदं जगत् ।।"},
{"c": "13.40", "n": "37", "i": 64834, "v": "पुनरन्तर्हितः शक्रो दृश्यते ज्ञानचक्षुषा । वायुभूतश्च स पुनर्देवराजो भवत्युत ।।"},
{"c": "13.40", "n": "38", "i": 64835, "v": "एवं रूपाणि सततं कुरुते पाकशासनः । तस्माद्विपुल यत्नेन रक्षेमां तनुमध्यमाम् ।।"},
{"c": "13.40", "n": "39", "i": 64836, "v": "यथा रुचिं नावलिहेद्देवेन्द्रो भृगुसत्तम । क्रतावुपहितं न्यस्तं हविः श्वेव दुरात्मवान् ।।"},
{"c": "13.40", "n": "40", "i": 64837, "v": "एवमाख्याय स मुनिर्यज्ञकारोऽगमत्तदा । देवशर्मा महाभागस्ततो भरतसत्तम ।।"},
{"c": "13.40", "n": "41", "i": 64838, "v": "विपुलस्तु वचः श्रुत्वा गुरोश्चिन्तापरोऽभवत् । रक्षां च परमां चक्रे देवराजान्महाबलात् ।।"},
{"c": "13.40", "n": "42", "i": 64839, "v": "किं नु शक्यं मया कर्तुं गुरुदाराभिरक्षणे । मायावी हि सुरेन्द्रोऽसौ दुर्धर्षश्चापि वीर्यवान् ।।"},
{"c": "13.40", "n": "43", "i": 64840, "v": "नापिधायाश्रमं शक्यो रक्षितुं पाकशासनः । उटजं वा तथा ह्यस्य नानाविधसरूपता ।।"},
{"c": "13.40", "n": "44", "i": 64841, "v": "वायुरूपेण वा शक्रो गुरुपत्नीं प्रधर्षयेत् । तस्मादिमां संप्रविश्य रुचिं स्थास्येऽहमद्य वै ।।"},
{"c": "13.40", "n": "45", "i": 64842, "v": "अथ वा पौरुषेणेयमशक्या रक्षितुं मया । बहुरूपो हि भगवाञ्छ्रूयते हरिवाहनः ।।"},
{"c": "13.40", "n": "46", "i": 64843, "v": "सोऽहं योगबलादेनां रक्षिष्ये पाकशासनात् । गात्राणि गात्रैरस्याहं संप्रवेक्ष्येऽभिरक्षितुम् ।।"},
{"c": "13.40", "n": "47", "i": 64844, "v": "यद्युच्छिष्टामिमां पत्नीं रुचिं पश्येत मे गुरुः । शप्स्यत्यसंशयं कोपाद्दिव्यज्ञानो महातपाः ।।"},
{"c": "13.40", "n": "48", "i": 64845, "v": "न चेयं रक्षितुं शक्या यथान्या प्रमदा नृभिः । मायावी हि सुरेन्द्रोऽसावहो प्राप्तोऽस्मि संशयम् ।।"},
{"c": "13.40", "n": "49", "i": 64846, "v": "अवश्यकरणीयं हि गुरोरिह हि शासनम् । यदि त्वेतदहं कुर्यामाश्चर्यं स्यात्कृतं मया ।।"},
{"c": "13.40", "n": "50", "i": 64847, "v": "योगेनानुप्रविश्येह गुरुपत्न्याः कलेवरम् । निर्मुक्तस्य रजोरूपान्नापराधो भवेन्मम ।।"},
{"c": "13.40", "n": "51", "i": 64848, "v": "यथा हि शून्यां पथिकः सभामध्यावसेत्पथि । तथाद्यावासयिष्यामि गुरुपत्न्याः कलेवरम् ।।"},
{"c": "13.40", "n": "52", "i": 64849, "v": "असक्तः पद्मपत्रस्थो जलबिन्दुर्यथा चलः । एवमेव शरीरेऽस्या निवत्स्यामि समाहितः ।।"},
{"c": "13.40", "n": "53", "i": 64850, "v": "इत्येवं धर्ममालोक्य वेदवेदांश्च सर्वशः । तपश्च विपुलं दृष्ट्वा गुरोरात्मन एव च ।।"},
{"c": "13.40", "n": "54", "i": 64851, "v": "इति निश्चित्य मनसा रक्षां प्रति स भार्गवः । आतिष्ठत्परमं यत्नं यथा तच्छृणु पार्थिव ।।"},
{"c": "13.40", "n": "55", "i": 64852, "v": "गुरुपत्नीमुपासीनो विपुलः स महातपाः । उपासीनामनिन्द्याङ्गीं कथाभिः समलोभयत् ।।"},
{"c": "13.40", "n": "56", "i": 64853, "v": "नेत्राभ्यां नेत्रयोरस्या रश्मीन्संयोज्य रश्मिभिः । विवेश विपुलः कायमाकाशं पवनो यथा ।।"},
{"c": "13.40", "n": "57", "i": 64854, "v": "लक्षणं लक्षणेनैव वदनं वदनेन च । अविचेष्टन्नतिष्ठद्वै छायेवान्तर्गतो मुनिः ।।"},
{"c": "13.40", "n": "58", "i": 64855, "v": "ततो विष्टभ्य विपुलो गुरुपत्न्याः कलेवरम् । उवास रक्षणे युक्तो न च सा तमबुध्यत ।।"},
{"c": "13.40", "n": "59", "i": 64856, "v": "यं कालं नागतो राजन्गुरुस्तस्य महात्मनः । क्रतुं समाप्य स्वगृहं तं कालं सोऽभ्यरक्षत ।।"},
{"c": "13.41", "t": "भीष्म उवाच ।"},
{"c": "13.41", "n": "1", "i": 64857, "v": "ततः कदाचिद्देवेन्द्रो दिव्यरूपवपुर्धरः । इदमन्तरमित्येवं ततोऽभ्यागादथाश्रमम् ।।"},
{"c": "13.41", "n": "2", "i": 64858, "v": "रूपमप्रतिमं कृत्वा लोभनीयं जनाधिप । दर्शनीयतमो भूत्वा प्रविवेश तमाश्रमम् ।।"},
{"c": "13.41", "n": "3", "i": 64859, "v": "स ददर्श तमासीनं विपुलस्य कलेवरम् । निश्चेष्टं स्तब्धनयनं यथालेख्यगतं तथा ।।"},
{"c": "13.41", "n": "4", "i": 64860, "v": "रुचिं च रुचिरापाङ्गीं पीनश्रोणिपयोधराम् । पद्मपत्रविशालाक्षीं संपूर्णेन्दुनिभाननाम् ।।"},
{"c": "13.41", "n": "5", "i": 64861, "v": "सा तमालोक्य सहसा प्रत्युत्थातुमियेष ह । रूपेण विस्मिता कोऽसीत्यथ वक्तुमिहेच्छती ।।"},
{"c": "13.41", "n": "6", "i": 64862, "v": "उत्थातुकामापि सती व्यतिष्ठद्विपुलेन सा । निगृहीता मनुष्येन्द्र न शशाक विचेष्टितुम् ।।"},
{"c": "13.41", "n": "7", "i": 64863, "v": "तामाबभाषे देवेन्द्रः साम्ना परमवल्गुना । त्वदर्थमागतं विद्धि देवेन्द्रं मां शुचिस्मिते ।।"},
{"c": "13.41", "n": "8", "i": 64864, "v": "क्लिश्यमानमनङ्गेन त्वत्संकल्पोद्भवेन वै । तत्पर्याप्नुहि मां सुभ्रु पुरा कालोऽतिवर्तते ।।"},
{"c": "13.41", "n": "9", "i": 64865, "v": "तमेवंवादिनं शक्रं शुश्राव विपुलो मुनिः । गुरुपत्न्याः शरीरस्थो ददर्श च सुराधिपम् ।।"},
{"c": "13.41", "n": "10", "i": 64866, "v": "न शशाक च सा राजन्प्रत्युत्थातुमनिन्दिता । वक्तुं च नाशकद्राजन्विष्टब्धा विपुलेन सा ।।"},
{"c": "13.41", "n": "11", "i": 64867, "v": "आकारं गुरुपत्न्यास्तु विज्ञाय स भृगूद्वहः । निजग्राह महातेजा योगेन बलवत्प्रभो । बबन्ध योगबन्धैश्च तस्याः सर्वेन्द्रियाणि सः ।।"},
{"c": "13.41", "n": "12", "i": 64868, "v": "तां निर्विकारां दृष्ट्वा तु पुनरेव शचीपतिः । उवाच व्रीडितो राजंस्तां योगबलमोहिताम् ।।"},
{"c": "13.41", "n": "13", "i": 64869, "v": "एह्येहीति ततः सा तं प्रतिवक्तुमियेष च । स तां वाचं गुरोः पत्न्या विपुलः पर्यवर्तयत् ।।"},
{"c": "13.41", "n": "14", "i": 64870, "v": "भोः किमागमने कृत्यमिति तस्याश्च निःसृता । वक्त्राच्छशाङ्कप्रतिमाद्वाणी संस्कारभूषिता ।।"},
{"c": "13.41", "n": "15", "i": 64871, "v": "व्रीडिता सा तु तद्वाक्यमुक्त्वा परवशा तदा । पुरंदरश्च संत्रस्तो बभूव विमनास्तदा ।।"},
{"c": "13.41", "n": "16", "i": 64872, "v": "स तद्वैकृतमालक्ष्य देवराजो विशां पते । अवैक्षत सहस्राक्षस्तदा दिव्येन चक्षुषा ।।"},
{"c": "13.41", "n": "17", "i": 64873, "v": "ददर्श च मुनिं तस्याः शरीरान्तरगोचरम् । प्रतिबिम्बमिवादर्शे गुरुपत्न्याः शरीरगम् ।।"},
{"c": "13.41", "n": "18", "i": 64874, "v": "स तं घोरेण तपसा युक्तं दृष्ट्वा पुरंदरः । प्रावेपत सुसंत्रस्तः शापभीतस्तदा विभो ।।"},
{"c": "13.41", "n": "19", "i": 64875, "v": "विमुच्य गुरुपत्नीं तु विपुलः सुमहातपाः । स्वं कलेवरमाविश्य शक्रं भीतमथाब्रवीत् ।।"},
{"c": "13.41", "n": "20", "i": 64876, "v": "अजितेन्द्रिय पापात्मन्कामात्मक पुरंदर । न चिरं पूजयिष्यन्ति देवास्त्वां मानुषास्तथा ।।"},
{"c": "13.41", "n": "21", "i": 64877, "v": "किं नु तद्विस्मृतं शक्र न तन्मनसि ते स्थितम् । गौतमेनासि यन्मुक्तो भगाङ्कपरिचिह्नितः ।।"},
{"c": "13.41", "n": "22", "i": 64878, "v": "जाने त्वां बालिशमतिमकृतात्मानमस्थिरम् । मयेयं रक्ष्यते मूढ गच्छ पाप यथागतम् ।।"},
{"c": "13.41", "n": "23", "i": 64879, "v": "नाहं त्वामद्य मूढात्मन्दहेयं हि स्वतेजसा । कृपायमाणस्तु न ते दग्धुमिच्छामि वासव ।।"},
{"c": "13.41", "n": "24", "i": 64880, "v": "स च घोरतपा धीमान्गुरुर्मे पापचेतसम् । दृष्ट्वा त्वां निर्दहेदद्य क्रोधदीप्तेन चक्षुषा ।।"},
{"c": "13.41", "n": "25", "i": 64881, "v": "नैवं तु शक्र कर्तव्यं पुनर्मान्याश्च ते द्विजाः । मा गमः ससुतामात्योऽत्ययं ब्रह्मबलार्दितः ।।"},
{"c": "13.41", "n": "26", "i": 64882, "v": "अमरोऽस्मीति यद्बुद्धिमेतामास्थाय वर्तसे । मावमंस्था न तपसामसाध्यं नाम किंचन ।।"},
{"c": "13.41", "n": "27", "i": 64883, "v": "तच्छ्रुत्वा वचनं शक्रो विपुलस्य महात्मनः । अकिंचिदुक्त्वा व्रीडितस्तत्रैवान्तरधीयत ।।"},
{"c": "13.41", "n": "28", "i": 64884, "v": "मुहूर्तयाते शक्रे तु देवशर्मा महातपाः । कृत्वा यज्ञं यथाकाममाजगाम स्वमाश्रमम् ।।"},
{"c": "13.41", "n": "29", "i": 64885, "v": "आगतेऽथ गुरौ राजन्विपुलः प्रियकर्मकृत् । रक्षितां गुरवे भार्यां न्यवेदयदनिन्दिताम् ।।"},
{"c": "13.41", "n": "30", "i": 64886, "v": "अभिवाद्य च शान्तात्मा स गुरुं गुरुवत्सलः । विपुलः पर्युपातिष्ठद्यथापूर्वमशङ्कितः ।।"},
{"c": "13.41", "n": "31", "i": 64887, "v": "विश्रान्ताय ततस्तस्मै सहासीनाय भार्यया । निवेदयामास तदा विपुलः शक्रकर्म तत् ।।"},
{"c": "13.41", "n": "32", "i": 64888, "v": "तच्छ्रुत्वा स मुनिस्तुष्टो विपुलस्य प्रतापवान् । बभूव शीलवृत्ताभ्यां तपसा नियमेन च ।।"},
{"c": "13.41", "n": "33", "i": 64889, "v": "विपुलस्य गुरौ वृत्तिं भक्तिमात्मनि च प्रभुः । धर्मे च स्थिरतां दृष्ट्वा साधु साध्वित्युवाच ह ।।"},
{"c": "13.41", "n": "34", "i": 64890, "v": "प्रतिनन्द्य च धर्मात्मा शिष्यं धर्मपरायणम् । वरेण च्छन्दयामास स तस्माद्गुरुवत्सलः । अनुज्ञातश्च गुरुणा चचारानुत्तमं तपः ।।"},
{"c": "13.41", "n": "35", "i": 64891, "v": "तथैव देवशर्मापि सभार्यः स महातपाः । निर्भयो बलवृत्रघ्नाच्चचार विजने वने ।।"},
{"c": "13.42", "t": "भीष्म उवाच ।"},
{"c": "13.42", "n": "1", "i": 64892, "v": "विपुलस्त्वकरोत्तीव्रं तपः कृत्वा गुरोर्वचः । तपोयुक्तमथात्मानममन्यत च वीर्यवान् ।।"},
{"c": "13.42", "n": "2", "i": 64893, "v": "स तेन कर्मणा स्पर्धन्पृथिवीं पृथिवीपते । चचार गतभीः प्रीतो लब्धकीर्तिर्वरो नृषु ।।"},
{"c": "13.42", "n": "3", "i": 64894, "v": "उभौ लोकौ जितौ चापि तथैवामन्यत प्रभुः । कर्मणा तेन कौरव्य तपसा विपुलेन च ।।"},
{"c": "13.42", "n": "4", "i": 64895, "v": "अथ काले व्यतिक्रान्ते कस्मिंश्चित्कुरुनन्दन । रुच्या भगिन्या दानं वै बभूव धनधान्यवत् ।।"},
{"c": "13.42", "n": "5", "i": 64896, "v": "एतस्मिन्नेव काले तु दिव्या काचिद्वराङ्गना । बिभ्रती परमं रूपं जगामाथ विहायसा ।।"},
{"c": "13.42", "n": "6", "i": 64897, "v": "तस्याः शरीरात्पुष्पाणि पतितानि महीतले । तस्याश्रमस्याविदूरे दिव्यगन्धानि भारत ।।"},
{"c": "13.42", "n": "7", "i": 64898, "v": "तान्यगृह्णात्ततो राजन्रुचिर्नलिनलोचना । तदा निमन्त्रकस्तस्या अङ्गेभ्यः क्षिप्रमागमत् ।।"},
{"c": "13.42", "n": "8", "i": 64899, "v": "तस्या हि भगिनी तात ज्येष्ठा नाम्ना प्रभावती । भार्या चित्ररथस्याथ बभूवाङ्गेश्वरस्य वै ।।"},
{"c": "13.42", "n": "9", "i": 64900, "v": "पिनह्य तानि पुष्पाणि केशेषु वरवर्णिनी । आमन्त्रिता ततोऽगच्छद्रुचिरङ्गपतेर्गृहान् ।।"},
{"c": "13.42", "n": "10", "i": 64901, "v": "पुष्पाणि तानि दृष्ट्वाथ तदाङ्गेन्द्रवराङ्गना । भगिनीं चोदयामास पुष्पार्थे चारुलोचना ।।"},
{"c": "13.42", "n": "11", "i": 64902, "v": "सा भर्त्रे सर्वमाचष्ट रुचिः सुरुचिरानना । भगिन्या भाषितं सर्वमृषिस्तच्चाभ्यनन्दत ।।"},
{"c": "13.42", "n": "12", "i": 64903, "v": "ततो विपुलमानाय्य देवशर्मा महातपाः । पुष्पार्थे चोदयामास गच्छ गच्छेति भारत ।।"},
{"c": "13.42", "n": "13", "i": 64904, "v": "विपुलस्तु गुरोर्वाक्यमविचार्य महातपाः । स तथेत्यब्रवीद्राजंस्तं च देशं जगाम ह ।।"},
{"c": "13.42", "n": "14", "i": 64905, "v": "यस्मिन्देशे तु तान्यासन्पतितानि नभस्तलात् । अम्लानान्यपि तत्रासन्कुसुमान्यपराण्यपि ।।"},
{"c": "13.42", "n": "15", "i": 64906, "v": "ततः स तानि जग्राह दिव्यानि रुचिराणि च । प्राप्तानि स्वेन तपसा दिव्यगन्धानि भारत ।।"},
{"c": "13.42", "n": "16", "i": 64907, "v": "संप्राप्य तानि प्रीतात्मा गुरोर्वचनकारकः । ततो जगाम तूर्णं च चम्पां चम्पकमालिनीम् ।।"},
{"c": "13.42", "n": "17", "i": 64908, "v": "स वने विजने तात ददर्श मिथुनं नृणाम् । चक्रवत्परिवर्तन्तं गृहीत्वा पाणिना करम् ।।"},
{"c": "13.42", "n": "18", "i": 64909, "v": "तत्रैकस्तूर्णमगमत्तत्पदे परिवर्तयन् । एकस्तु न तथा राजंश्चक्रतुः कलहं ततः ।।"},
{"c": "13.42", "n": "19", "i": 64910, "v": "त्वं शीघ्रं गच्छसीत्येकोऽब्रवीन्नेति तथापरः । नेति नेति च तौ तात परस्परमथोचतुः ।।"},
{"c": "13.42", "n": "20", "i": 64911, "v": "तयोर्विस्पर्धतोरेवं शपथोऽयमभूत्तदा । मनसोद्दिश्य विपुलं ततो वाक्यमथोचतुः ।।"},
{"c": "13.42", "n": "21", "i": 64912, "v": "आवयोरनृतं प्राह यस्तस्याथ द्विजस्य वै । विपुलस्य परे लोके या गतिः सा भवेदिति ।।"},
{"c": "13.42", "n": "22", "i": 64913, "v": "एतच्छ्रुत्वा तु विपुलो विषण्णवदनोऽभवत् । एवं तीव्रतपाश्चाहं कष्टश्चायं परिग्रहः ।।"},
{"c": "13.42", "n": "23", "i": 64914, "v": "मिथुनस्यास्य किं मे स्यात्कृतं पापं यतो गतिः । अनिष्टा सर्वभूतानां कीर्तितानेन मेऽद्य वै ।।"},
{"c": "13.42", "n": "24", "i": 64915, "v": "एवं संचिन्तयन्नेव विपुलो राजसत्तम । अवाङ्मुखो न्यस्तशिरा दध्यौ दुष्कृतमात्मनः ।।"},
{"c": "13.42", "n": "25", "i": 64916, "v": "ततः षडन्यान्पुरुषानक्षैः काञ्चनराजतैः । अपश्यद्दीव्यमानान्वै लोभहर्षान्वितांस्तथा ।।"},
{"c": "13.42", "n": "26", "i": 64917, "v": "कुर्वतः शपथं तं वै यः कृतो मिथुनेन वै । विपुलं वै समुद्दिश्य तेऽपि वाक्यमथाब्रुवन् ।।"},
{"c": "13.42", "n": "27", "i": 64918, "v": "यो लोभमास्थायास्माकं विषमं कर्तुमुत्सहेत् । विपुलस्य परे लोके या गतिस्तामवाप्नुयात् ।।"},
{"c": "13.42", "n": "28", "i": 64919, "v": "एतच्छ्रुत्वा तु विपुलो नापश्यद्धर्मसंकरम् । जन्मप्रभृति कौरव्य कृतपूर्वमथात्मनः ।।"},
{"c": "13.42", "n": "29", "i": 64920, "v": "स प्रदध्यौ तदा राजन्नग्नावग्निरिवाहितः । दह्यमानेन मनसा शापं श्रुत्वा तथाविधम् ।।"},
{"c": "13.42", "n": "30", "i": 64921, "v": "तस्य चिन्तयतस्तात बह्व्यो दिननिशा ययुः । इदमासीन्मनसि च रुच्या रक्षणकारितम् ।।"},
{"c": "13.42", "n": "31", "i": 64922, "v": "लक्षणं लक्षणेनैव वदनं वदनेन च । विधाय न मया चोक्तं सत्यमेतद्गुरोस्तदा ।।"},
{"c": "13.42", "n": "32", "i": 64923, "v": "एतदात्मनि कौरव्य दुष्कृतं विपुलस्तदा । अमन्यत महाभाग तथा तच्च न संशयः ।।"},
{"c": "13.42", "n": "33", "i": 64924, "v": "स चम्पां नगरीमेत्य पुष्पाणि गुरवे ददौ । पूजयामास च गुरुं विधिवत्स गुरुप्रियः ।।"},
{"c": "13.43", "t": "भीष्म उवाच ।"},
{"c": "13.43", "n": "1", "i": 64925, "v": "तमागतमभिप्रेक्ष्य शिष्यं वाक्यमथाब्रवीत् । देवशर्मा महातेजा यत्तच्छृणु नराधिप ।।"},
{"c": "13.43", "t": "देवशर्मोवाच ।"},
{"c": "13.43", "n": "2", "i": 64926, "v": "किं ते विपुल दृष्टं वै तस्मिन्नद्य महावने । ते त्वा जानन्ति निपुण आत्मा च रुचिरेव च ।।"},
{"c": "13.43", "t": "विपुल उवाच ।"},
{"c": "13.43", "n": "3", "i": 64927, "v": "ब्रह्मर्षे मिथुनं किं तत्के च ते पुरुषा विभो । ये मां जानन्ति तत्त्वेन तांश्च मे वक्तुमर्हसि ।।"},
{"c": "13.43", "t": "देवशर्मोवाच ।"},
{"c": "13.43", "n": "4", "i": 64928, "v": "यद्वै तन्मिथुनं ब्रह्मन्नहोरात्रं हि विद्धि तत् । चक्रवत्परिवर्तेत तत्ते जानाति दुष्कृतम् ।।"},
{"c": "13.43", "n": "5", "i": 64929, "v": "ये च ते पुरुषा विप्र अक्षैर्दीव्यन्ति हृष्टवत् । ऋतूंस्तानभिजानीहि ते ते जानन्ति दुष्कृतम् ।।"},
{"c": "13.43", "n": "6", "i": 64930, "v": "न मां कश्चिद्विजानीत इति कृत्वा न विश्वसेत् । नरो रहसि पापात्मा पापकं कर्म वै द्विज ।।"},
{"c": "13.43", "n": "7", "i": 64931, "v": "कुर्वाणं हि नरं कर्म पापं रहसि सर्वदा । पश्यन्ति ऋतवश्चापि तथा दिननिशेऽप्युत ।।"},
{"c": "13.43", "n": "8", "i": 64932, "v": "ते त्वां हर्षस्मितं दृष्ट्वा गुरोः कर्मानिवेदकम् । स्मारयन्तस्तथा प्राहुस्ते यथा श्रुतवान्भवान् ।।"},
{"c": "13.43", "n": "9", "i": 64933, "v": "अहोरात्रं विजानाति ऋतवश्चापि नित्यशः । पुरुषे पापकं कर्म शुभं वा शुभकर्मणः ।।"},
{"c": "13.43", "n": "10", "i": 64934, "v": "तत्त्वया मम यत्कर्म व्यभिचाराद्भयात्मकम् । नाख्यातमिति जानन्तस्ते त्वामाहुस्तथा द्विज ।।"},
{"c": "13.43", "n": "11", "i": 64935, "v": "ते चैव हि भवेयुस्ते लोकाः पापकृतो यथा । कृत्वा नाचक्षतः कर्म मम यच्च त्वया कृतम् ।।"},
{"c": "13.43", "n": "12", "i": 64936, "v": "तथा शक्या च दुर्वृत्ता रक्षितुं प्रमदा द्विज । न च त्वं कृतवान्किंचिदागः प्रीतोऽस्मि तेन ते ।।"},
{"c": "13.43", "n": "13", "i": 64937, "v": "यदि त्वहं त्वा दुर्वृत्तमद्राक्षं द्विजसत्तम । शपेयं त्वामहं क्रोधान्न मेऽत्रास्ति विचारणा ।।"},
{"c": "13.43", "n": "14", "i": 64938, "v": "सज्जन्ति पुरुषे नार्यः पुंसां सोऽर्थश्च पुष्कलः । अन्यथा रक्षतः शापोऽभविष्यत्ते गतिश्च सा ।।"},
{"c": "13.43", "n": "15", "i": 64939, "v": "रक्षिता सा त्वया पुत्र मम चापि निवेदिता । अहं ते प्रीतिमांस्तात स्वस्ति स्वर्गं गमिष्यसि ।।"},
{"c": "13.43", "t": "भीष्म उवाच ।"},
{"c": "13.43", "n": "16", "i": 64940, "v": "इत्युक्त्वा विपुलं प्रीतो देवशर्मा महानृषिः । मुमोद स्वर्गमास्थाय सहभार्यः सशिष्यकः ।।"},
{"c": "13.43", "n": "17", "i": 64941, "v": "इदमाख्यातवांश्चापि ममाख्यानं महामुनिः । मार्कण्डेयः पुरा राजन्गङ्गाकूले कथान्तरे ।।"},
{"c": "13.43", "n": "18", "i": 64942, "v": "तस्माद्ब्रवीमि पार्थ त्वा स्त्रियः सर्वाः सदैव च । उभयं दृश्यते तासु सततं साध्वसाधु च ।।"},
{"c": "13.43", "n": "19", "i": 64943, "v": "स्त्रियः साध्व्यो महाभागाः संमता लोकमातरः । धारयन्ति महीं राजन्निमां सवनकाननाम् ।।"},
{"c": "13.43", "n": "20", "i": 64944, "v": "असाध्व्यश्चापि दुर्वृत्ताः कुलघ्न्यः पापनिश्चयाः । विज्ञेया लक्षणैर्दुष्टैः स्वगात्रसहजैर्नृप ।।"},
{"c": "13.43", "n": "21", "i": 64945, "v": "एवमेतासु रक्षा वै शक्या कर्तुं महात्मभिः । अन्यथा राजशार्दूल न शक्या रक्षितुं स्त्रियः ।।"},
{"c": "13.43", "n": "22", "i": 64946, "v": "एता हि मनुजव्याघ्र तीक्ष्णास्तीक्ष्णपराक्रमाः । नासामस्ति प्रियो नाम मैथुने संगमे नृभिः ।।"},
{"c": "13.43", "n": "23", "i": 64947, "v": "एताः कृत्याश्च कार्याश्च कृताश्च भरतर्षभ । न चैकस्मिन्रमन्त्येताः पुरुषे पाण्डुनन्दन ।।"},
{"c": "13.43", "n": "24", "i": 64948, "v": "नासु स्नेहो नृभिः कार्यस्तथैवेर्ष्या जनेश्वर । खेदमास्थाय भुञ्जीत धर्ममास्थाय चैव हि ।।"},
{"c": "13.43", "n": "25", "i": 64949, "v": "विहन्येतान्यथा कुर्वन्नरः कौरवनन्दन । सर्वथा राजशार्दूल युक्तिः सर्वत्र पूज्यते ।।"},
{"c": "13.43", "n": "26", "i": 64950, "v": "तेनैकेन तु रक्षा वै विपुलेन कृता स्त्रियाः । नान्यः शक्तो नृलोकेऽस्मिन्रक्षितुं नृप योषितः ।।"},
{"c": "13.44", "t": "युधिष्ठिर उवाच ।"},
{"c": "13.44", "n": "1", "i": 64951, "v": "यन्मूलं सर्वधर्माणां प्रजनस्य गृहस्य च । पितृदेवातिथीनां च तन्मे ब्रूहि पितामह ।।"},
{"c": "13.44", "t": "भीष्म उवाच ।"},
{"c": "13.44", "n": "2", "i": 64952, "v": "अयं हि सर्वधर्माणां धर्मश्चिन्त्यतमो मतः । कीदृशाय प्रदेया स्यात्कन्येति वसुधाधिप ।।"},
{"c": "13.44", "n": "3", "i": 64953, "v": "शीलवृत्ते समाज्ञाय विद्यां योनिं च कर्म च । अद्भिरेव प्रदातव्या कन्या गुणवते वरे । ब्राह्मणानां सतामेष धर्मो नित्यं युधिष्ठिर ।।"},
{"c": "13.44", "n": "4", "i": 64954, "v": "आवाह्यमावहेदेवं यो दद्यादनुकूलतः । शिष्टानां क्षत्रियाणां च धर्म एष सनातनः ।।"},
{"c": "13.44", "n": "5", "i": 64955, "v": "आत्माभिप्रेतमुत्सृज्य कन्याभिप्रेत एव यः । अभिप्रेता च या यस्य तस्मै देया युधिष्ठिर । गान्धर्वमिति तं धर्मं प्राहुर्धर्मविदो जनाः ।।"},
{"c": "13.44", "n": "6", "i": 64956, "v": "धनेन बहुना क्रीत्वा संप्रलोभ्य च बान्धवान् । असुराणां नृपैतं वै धर्ममाहुर्मनीषिणः ।।"},
{"c": "13.44", "n": "7", "i": 64957, "v": "हत्वा छित्त्वा च शीर्षाणि रुदतां रुदतीं गृहात् । प्रसह्य हरणं तात राक्षसं धर्मलक्षणम् ।।"},
{"c": "13.44", "n": "8", "i": 64958, "v": "पञ्चानां तु त्रयो धर्म्या द्वावधर्म्यौ युधिष्ठिर । पैशाच आसुरश्चैव न कर्तव्यौ कथंचन ।।"},
{"c": "13.44", "n": "9", "i": 64959, "v": "ब्राह्मः क्षात्रोऽथ गान्धर्व एते धर्म्या नरर्षभ । पृथग्वा यदि वा मिश्राः कर्तव्या नात्र संशयः ।।"},
{"c": "13.44", "n": "10", "i": 64960, "v": "तिस्रो भार्या ब्राह्मणस्य द्वे भार्ये क्षत्रियस्य तु । वैश्यः स्वजातिं विन्देत तास्वपत्यं समं भवेत् ।।"},
{"c": "13.44", "n": "11", "i": 64961, "v": "ब्राह्मणी तु भवेज्ज्येष्ठा क्षत्रिया क्षत्रियस्य तु । रत्यर्थमपि शूद्रा स्यान्नेत्याहुरपरे जनाः ।।"},
{"c": "13.44", "n": "12", "i": 64962, "v": "अपत्यजन्म शूद्रायां न प्रशंसन्ति साधवः । शूद्रायां जनयन्विप्रः प्रायश्चित्ती विधीयते ।।"},
{"c": "13.44", "n": "13", "i": 64963, "v": "त्रिंशद्वर्षो दशवर्षां भार्यां विन्देत नग्निकाम् । एकविंशतिवर्षो वा सप्तवर्षामवाप्नुयात् ।।"},
{"c": "13.44", "n": "14", "i": 64964, "v": "यस्यास्तु न भवेद्भ्राता पिता वा भरतर्षभ । नोपयच्छेत तां जातु पुत्रिकाधर्मिणी हि सा ।।"},
{"c": "13.44", "n": "15", "i": 64965, "v": "त्रीणि वर्षाण्युदीक्षेत कन्या ऋतुमती सती । चतुर्थे त्वथ संप्राप्ते स्वयं भर्तारमर्जयेत् ।।"},
{"c": "13.44", "n": "16", "i": 64966, "v": "प्रजनो हीयते तस्या रतिश्च भरतर्षभ । अतोऽन्यथा वर्तमाना भवेद्वाच्या प्रजापतेः ।।"},
{"c": "13.44", "n": "17", "i": 64967, "v": "असपिण्डा च या मातुरसगोत्रा च या पितुः । इत्येतामनुगच्छेत तं धर्मं मनुरब्रवीत् ।।"},
{"c": "13.44", "t": "युधिष्ठिर उवाच ।"},
{"c": "13.44", "n": "18", "i": 64968, "v": "शुल्कमन्येन दत्तं स्याद्ददानीत्याह चापरः । बलादन्यः प्रभाषेत धनमन्यः प्रदर्शयेत् ।।"},
{"c": "13.44", "n": "19", "i": 64969, "v": "पाणिग्रहीता त्वन्यः स्यात्कस्य कन्या पितामह । तत्त्वं जिज्ञासमानानां चक्षुर्भवतु नो भवान् ।।"},
{"c": "13.44", "t": "भीष्म उवाच ।"},
{"c": "13.44", "n": "20", "i": 64970, "v": "यत्किंचित्कर्म मानुष्यं संस्थानाय प्रकृष्यते । मन्त्रवन्मन्त्रितं तस्य मृषावादस्तु पातकः ।।"},
{"c": "13.44", "n": "21", "i": 64971, "v": "भार्यापत्यृत्विगाचार्याः शिष्योपाध्याय एव च । मृषोक्ते दण्डमर्हन्ति नेत्याहुरपरे जनाः ।।"},
{"c": "13.44", "n": "22", "i": 64972, "v": "न ह्यकामेन संवादं मनुरेवं प्रशंसति । अयशस्यमधर्म्यं च यन्मृषा धर्मकोपनम् ।।"},
{"c": "13.44", "n": "23", "i": 64973, "v": "नैकान्तदोष एकस्मिंस्तद्दानं नोपलभ्यते । धर्मतो यां प्रयच्छन्ति यां च क्रीणन्ति भारत ।।"},
{"c": "13.44", "n": "24", "i": 64974, "v": "बन्धुभिः समनुज्ञातो मन्त्रहोमौ प्रयोजयेत् । तथा सिध्यन्ति ते मन्त्रा नादत्तायाः कथंचन ।।"},
{"c": "13.44", "n": "25", "i": 64975, "v": "यस्त्वत्र मन्त्रसमयो भार्यापत्योर्मिथः कृतः । तमेवाहुर्गरीयांसं यश्चासौ ज्ञातिभिः कृतः ।।"},
{"c": "13.44", "n": "26", "i": 64976, "v": "देवदत्तां पतिर्भार्यां वेत्ति धर्मस्य शासनात् । सा दैवीं मानुषीं वाचमनृतां पर्युदस्यति ।।"},
{"c": "13.44", "t": "युधिष्ठिर उवाच ।"},
{"c": "13.44", "n": "27", "i": 64977, "v": "कन्यायां प्राप्तशुल्कायां ज्यायांश्चेदाव्रजेद्वरः । धर्मकामार्थसंपन्नो वाच्यमत्रानृतं न वा ।।"},
{"c": "13.44", "n": "28", "i": 64978, "v": "तस्मिन्नुभयतो दोषे कुर्वञ्छ्रेयः समाचरेत् । अयं नः सर्वधर्माणां धर्मश्चिन्त्यतमो मतः ।।"},
{"c": "13.44", "n": "29", "i": 64979, "v": "तत्त्वं जिज्ञासमानानां चक्षुर्भवतु नो भवान् । तदेतत्सर्वमाचक्ष्व न हि तृप्यामि कथ्यताम् ।।"},
{"c": "13.44", "t": "भीष्म उवाच ।"},
{"c": "13.44", "n": "30", "i": 64980, "v": "न वै निष्ठाकरं शुल्कं ज्ञात्वासीत्तेन नाहृतम् । न हि शुल्कपराः सन्तः कन्यां ददति कर्हिचित् ।।"},
{"c": "13.44", "n": "31", "i": 64981, "v": "अन्यैर्गुणैरुपेतं तु शुल्कं याचन्ति बान्धवाः । अलंकृत्वा वहस्वेति यो दद्यादनुकूलतः ।।"},
{"c": "13.44", "n": "32", "i": 64982, "v": "तच्च तां च ददात्येव न शुल्कं विक्रयो न सः । प्रतिगृह्य भवेद्देयमेष धर्मः सनातनः ।।"},
{"c": "13.44", "n": "33", "i": 64983, "v": "दास्यामि भवते कन्यामिति पूर्वं नभाषितम् । ये चैवाहुर्ये च नाहुर्ये चावश्यं वदन्त्युत ।।"},
{"c": "13.44", "n": "34", "i": 64984, "v": "तस्मादा ग्रहणात्पाणेर्याचयन्ति परस्परम् । कन्यावरः पुरा दत्तो मरुद्भिरिति नः श्रुतम् ।।"},
{"c": "13.44", "n": "35", "i": 64985, "v": "नानिष्टाय प्रदातव्या कन्या इत्यृषिचोदितम् । तन्मूलं काममूलस्य प्रजनस्येति मे मतिः ।।"},
{"c": "13.44", "n": "36", "i": 64986, "v": "समीक्ष्य च बहून्दोषान्संवासाद्विद्विषाणयोः । यथा निष्ठाकरं शुल्कं न जात्वासीत्तथा शृणु ।।"},
{"c": "13.44", "n": "37", "i": 64987, "v": "अहं विचित्रवीर्याय द्वे कन्ये समुदावहम् । जित्वा च मागधान्सर्वान्काशीनथ च कोसलान् । गृहीतपाणिरेकासीत्प्राप्तशुल्कापराभवत् ।।"},
{"c": "13.44", "n": "38", "i": 64988, "v": "पाणौ गृहीता तत्रैव विसृज्या इति मे पिता । अब्रवीदितरां कन्यामावहत्स तु कौरवः ।।"},
{"c": "13.44", "n": "39", "i": 64989, "v": "अप्यन्यामनुपप्रच्छ शङ्कमानः पितुर्वचः । अतीव ह्यस्य धर्मेप्सा पितुर्मेऽभ्यधिकाभवत् ।।"},
{"c": "13.44", "n": "40", "i": 64990, "v": "ततोऽहमब्रुवं राजन्नाचारेप्सुरिदं वचः । आचारं तत्त्वतो वेत्तुमिच्छामीति पुनः पुनः ।।"},
{"c": "13.44", "n": "41", "i": 64991, "v": "ततो मयैवमुक्ते तु वाक्ये धर्मभृतां वरः । पिता मम महाराज बाह्लीको वाक्यमब्रवीत् ।।"},
{"c": "13.44", "n": "42", "i": 64992, "v": "यदि वः शुल्कतो निष्ठा न पाणिग्रहणं तथा । लाजान्तरमुपासीत प्राप्तशुल्का पतिं वृतम् ।।"},
{"c": "13.44", "n": "43", "i": 64993, "v": "न हि धर्मविदः प्राहुः प्रमाणं वाक्यतः स्मृतम् । येषां वै शुल्कतो निष्ठा न पाणिग्रहणात्तथा ।।"},
{"c": "13.44", "n": "44", "i": 64994, "v": "प्रसिद्धं भाषितं दाने तेषां प्रत्यसनं पुनः । ये मन्यन्ते क्रयं शुल्कं न ते धर्मविदो जनाः ।।"},
{"c": "13.44", "n": "45", "i": 64995, "v": "न चैतेभ्यः प्रदातव्या न वोढव्या तथाविधा । न ह्येव भार्या क्रेतव्या न विक्रेया कथंचन ।।"},
{"c": "13.44", "n": "46", "i": 64996, "v": "ये च क्रीणन्ति दासीवद्ये च विक्रीणते जनाः । भवेत्तेषां तथा निष्ठा लुब्धानां पापचेतसाम् ।।"},
{"c": "13.44", "n": "47", "i": 64997, "v": "अस्मिन्धर्मे सत्यवन्तं पर्यपृच्छन्त वै जनाः । कन्यायाः प्राप्तशुल्कायाः शुल्कदः प्रशमं गतः ।।"},
{"c": "13.44", "n": "48", "i": 64998, "v": "पाणिग्रहीता चान्यः स्यादत्र नो धर्मसंशयः । तन्नश्छिन्धि महाप्राज्ञ त्वं हि वै प्राज्ञसंमतः । तत्त्वं जिज्ञासमानानां चक्षुर्भवतु नो भवान् ।।"},
{"c": "13.44", "n": "49", "i": 64999, "v": "तानेवं ब्रुवतः सर्वान्सत्यवान्वाक्यमब्रवीत् । यत्रेष्टं तत्र देया स्यान्नात्र कार्या विचारणा । कुर्वते जीवतोऽप्येवं मृते नैवास्ति संशयः ।।"},
{"c": "13.44", "n": "50", "i": 65000, "v": "देवरं प्रविशेत्कन्या तप्येद्वापि महत्तपः । तमेवानुव्रता भूत्वा पाणिग्राहस्य नाम सा ।।"},
{"c": "13.44", "n": "51", "i": 65001, "v": "लिखन्त्येव तु केषांचिदपरेषां शनैरपि । इति ये संवदन्त्यत्र त एतं निश्चयं विदुः ।।"},
{"c": "13.44", "n": "52", "i": 65002, "v": "तत्पाणिग्रहणात्पूर्वमुत्तरं यत्र वर्तते । सर्वमङ्गलमन्त्रं वै मृषावादस्तु पातकः ।।"},
{"c": "13.44", "n": "53", "i": 65003, "v": "पाणिग्रहणमन्त्राणां निष्ठा स्यात्सप्तमे पदे । पाणिग्राहस्य भार्या स्याद्यस्य चाद्भिः प्रदीयते ।।"},
{"c": "13.44", "n": "54", "i": 65004, "v": "अनुकूलामनुवंशां भ्रात्रा दत्तामुपाग्निकाम् । परिक्रम्य यथान्यायं भार्यां विन्देद्द्विजोत्तमः ।।"},
{"c": "13.45", "t": "युधिष्ठिर उवाच ।"},
{"c": "13.45", "n": "1", "i": 65005, "v": "कन्यायाः प्राप्तशुल्कायाः पतिश्चेन्नास्ति कश्चन । तत्र का प्रतिपत्तिः स्यात्तन्मे ब्रूहि पितामह ।।"},
{"c": "13.45", "t": "भीष्म उवाच ।"},
{"c": "13.45", "n": "2", "i": 65006, "v": "यापुत्रकस्याप्यरिक्थस्य प्रतिपत्सा तदा भवेत् ।।"},
{"c": "13.45", "n": "3", "i": 65007, "v": "अथ चेत्साहरेच्छुल्कं क्रीता शुल्कप्रदस्य सा । तस्यार्थेऽपत्यमीहेत येन न्यायेन शक्नुयात् ।।"},
{"c": "13.45", "n": "4", "i": 65008, "v": "न तस्या मन्त्रवत्कार्यं कश्चित्कुर्वीत किंचन ।।"},
{"c": "13.45", "n": "5", "i": 65009, "v": "स्वयं वृतेति सावित्री पित्रा वै प्रत्यपद्यत । तत्तस्यान्ये प्रशंसन्ति धर्मज्ञा नेतरे जनाः ।।"},
{"c": "13.45", "n": "6", "i": 65010, "v": "एतत्तु नापरे चक्रुर्न परे जातु साधवः । साधूनां पुनराचारो गरीयो धर्मलक्षणम् ।।"},
{"c": "13.45", "n": "7", "i": 65011, "v": "अस्मिन्नेव प्रकरणे सुक्रतुर्वाक्यमब्रवीत् । नप्ता विदेहराजस्य जनकस्य महात्मनः ।।"},
{"c": "13.45", "n": "8", "i": 65012, "v": "असदाचरिते मार्गे कथं स्यादनुकीर्तनम् । अनुप्रश्नः संशयो वा सतामेतदुपालभेत् ।।"},
{"c": "13.45", "n": "9", "i": 65013, "v": "असदेव हि धर्मस्य प्रमादो धर्म आसुरः । नानुशुश्रुम जात्वेतामिमां पूर्वेषु जन्मसु ।।"},
{"c": "13.45", "n": "10", "i": 65014, "v": "भार्यापत्योर्हि संबन्धः स्त्रीपुंसोस्तुल्य एव सः । रतिः साधारणो धर्म इति चाह स पार्थिवः ।।"},
{"c": "13.45", "t": "युधिष्ठिर उवाच ।"},
{"c": "13.45", "n": "11", "i": 65015, "v": "अथ केन प्रमाणेन पुंसामादीयते धनम् । पुत्रवद्धि पितुस्तस्य कन्या भवितुमर्हति ।।"},
{"c": "13.45", "t": "भीष्म उवाच ।"},
{"c": "13.45", "n": "12", "i": 65016, "v": "यथैवात्मा तथा पुत्रः पुत्रेण दुहिता समा । तस्यामात्मनि तिष्ठन्त्यां कथमन्यो धनं हरेत् ।।"},
{"c": "13.45", "n": "13", "i": 65017, "v": "मातुश्च यौतकं यत्स्यात्कुमारीभाग एव सः । दौहित्र एव वा रिक्थमपुत्रस्य पितुर्हरेत् ।।"},
{"c": "13.45", "n": "14", "i": 65018, "v": "ददाति हि स पिण्डं वै पितुर्मातामहस्य च । पुत्रदौहित्रयोर्नेह विशेषो धर्मतः स्मृतः ।।"},
{"c": "13.45", "n": "15", "i": 65019, "v": "अन्यत्र जातया सा हि प्रजया पुत्र ईहते । दुहितान्यत्र जातेन पुत्रेणापि विशिष्यते ।।"},
{"c": "13.45", "n": "16", "i": 65020, "v": "दौहित्रकेण धर्मेण नात्र पश्यामि कारणम् । विक्रीतासु च ये पुत्रा भवन्ति पितुरेव ते ।।"},
{"c": "13.45", "n": "17", "i": 65021, "v": "असूयवस्त्वधर्मिष्ठाः परस्वादायिनः शठाः । आसुरादधिसंभूता धर्माद्विषमवृत्तयः ।।"},
{"c": "13.45", "n": "18", "i": 65022, "v": "अत्र गाथा यमोद्गीताः कीर्तयन्ति पुराविदः । धर्मज्ञा धर्मशास्त्रेषु निबद्धा धर्मसेतुषु ।।"},
{"c": "13.45", "n": "19", "i": 65023, "v": "यो मनुष्यः स्वकं पुत्रं विक्रीय धनमिच्छति । कन्यां वा जीवितार्थाय यः शुल्केन प्रयच्छति ।।"},
{"c": "13.45", "n": "20", "i": 65024, "v": "सप्तावरे महाघोरे निरये कालसाह्वये । स्वेदं मूत्रं पुरीषं च तस्मिन्प्रेत उपाश्नुते ।।"},
{"c": "13.45", "n": "21", "i": 65025, "v": "आर्षे गोमिथुनं शुल्कं केचिदाहुर्मृषैव तत् । अल्पं वा बहु वा राजन्विक्रयस्तावदेव सः ।।"},
{"c": "13.45", "n": "22", "i": 65026, "v": "यद्यप्याचरितः कैश्चिन्नैष धर्मः कथंचन । अन्येषामपि दृश्यन्ते लोभतः संप्रवृत्तयः ।।"},
{"c": "13.45", "n": "23", "i": 65027, "v": "वश्यां कुमारीं विहितां ये च तामुपभुञ्जते । एते पापस्य कर्तारस्तमस्यन्धेऽथ शेरते ।।"},
{"c": "13.45", "n": "24", "i": 65028, "v": "अन्योऽप्यथ न विक्रेयो मनुष्यः किं पुनः प्रजाः । अधर्ममूलैर्हि धनैर्न तैरर्थोऽस्ति कश्चन ।।"},
{"c": "13.46", "t": "भीष्म उवाच ।"},
{"c": "13.46", "n": "1", "i": 65029, "v": "प्राचेतसस्य वचनं कीर्तयन्ति पुराविदः । यस्याः किंचिन्नाददते ज्ञातयो न स विक्रयः ।।"},
{"c": "13.46", "n": "2", "i": 65030, "v": "अर्हणं तत्कुमारीणामानृशंस्यतमं च तत् । सर्वं च प्रतिदेयं स्यात्कन्यायै तदशेषतः ।।"},
{"c": "13.46", "n": "3", "i": 65031, "v": "पितृभिर्भ्रातृभिश्चैव श्वशुरैरथ देवरैः । पूज्या लालयितव्याश्च बहुकल्याणमीप्सुभिः ।।"},
{"c": "13.46", "n": "4", "i": 65032, "v": "यदि वै स्त्री न रोचेत पुमांसं न प्रमोदयेत् । अमोदनात्पुनः पुंसः प्रजनं न प्रवर्धते ।।"},
{"c": "13.46", "n": "5", "i": 65033, "v": "पूज्या लालयितव्याश्च स्त्रियो नित्यं जनाधिप । अपूजिताश्च यत्रैताः सर्वास्तत्राफलाः क्रियाः । तदैव तत्कुलं नास्ति यदा शोचन्ति जामयः ।।"},
{"c": "13.46", "n": "6", "i": 65034, "v": "जामीशप्तानि गेहानि निकृत्तानीव कृत्यया । नैव भान्ति न वर्धन्ते श्रिया हीनानि पार्थिव ।।"},
{"c": "13.46", "n": "7", "i": 65035, "v": "स्त्रियः पुंसां परिददे मनुर्जिगमिषुर्दिवम् । अबलाः स्वल्पकौपीनाः सुहृदः सत्यजिष्णवः ।।"},
{"c": "13.46", "n": "8", "i": 65036, "v": "ईर्ष्यवो मानकामाश्च चण्डा असुहृदोऽबुधाः । स्त्रियो माननमर्हन्ति ता मानयत मानवाः ।।"},
{"c": "13.46", "n": "9", "i": 65037, "v": "स्त्रीप्रत्ययो हि वो धर्मो रतिभोगाश्च केवलाः । परिचर्यान्नसंस्कारास्तदायत्ता भवन्तु वः ।।"},
{"c": "13.46", "n": "10", "i": 65038, "v": "उत्पादनमपत्यस्य जातस्य परिपालनम् । प्रीत्यर्थं लोकयात्रा च पश्यत स्त्रीनिबन्धनम् ।।"},
{"c": "13.46", "n": "11", "i": 65039, "v": "संमान्यमानाश्चैताभिः सर्वकार्याण्यवाप्स्यथ । विदेहराजदुहिता चात्र श्लोकमगायत ।।"},
{"c": "13.46", "n": "12", "i": 65040, "v": "नास्ति यज्ञः स्त्रियः कश्चिन्न श्राद्धं नोपवासकम् । धर्मस्तु भर्तृशुश्रूषा तया स्वर्गं जयत्युत ।।"},
{"c": "13.46", "n": "13", "i": 65041, "v": "पिता रक्षति कौमारे भर्ता रक्षति यौवने । पुत्रास्तु स्थविरीभावे न स्त्री स्वातन्त्र्यमर्हति ।।"},
{"c": "13.46", "n": "14", "i": 65042, "v": "श्रिय एताः स्त्रियो नाम सत्कार्या भूतिमिच्छता । लालिता निगृहीता च स्त्री श्रीर्भवति भारत ।।"},
{"c": "13.47", "t": "युधिष्ठिर उवाच ।"},
{"c": "13.47", "n": "1", "i": 65043, "v": "सर्वशास्त्रविधानज्ञ राजधर्मार्थवित्तम । अतीव संशयच्छेत्ता भवान्वै प्रथितः क्षितौ ।।"},
{"c": "13.47", "n": "2", "i": 65044, "v": "कश्चित्तु संशयो मेऽस्ति तन्मे ब्रूहि पितामह । अस्यामापदि कष्टायामन्यं पृच्छाम कं वयम् ।।"},
{"c": "13.47", "n": "3", "i": 65045, "v": "यथा नरेण कर्तव्यं यश्च धर्मः सनातनः । एतत्सर्वं महाबाहो भवान्व्याख्यातुमर्हति ।।"},
{"c": "13.47", "n": "4", "i": 65046, "v": "चतस्रो विहिता भार्या ब्राह्मणस्य पितामह । ब्राह्मणी क्षत्रिया वैश्या शूद्रा च रतिमिच्छतः ।।"},
{"c": "13.47", "n": "5", "i": 65047, "v": "तत्र जातेषु पुत्रेषु सर्वासां कुरुसत्तम । आनुपूर्व्येण कस्तेषां पित्र्यं दायाद्यमर्हति ।।"},
{"c": "13.47", "n": "6", "i": 65048, "v": "केन वा किं ततो हार्यं पितृवित्तात्पितामह । एतदिच्छामि कथितं विभागस्तेषु यः स्मृतः ।।"},
{"c": "13.47", "t": "भीष्म उवाच ।"},
{"c": "13.47", "n": "7", "i": 65049, "v": "ब्राह्मणः क्षत्रियो वैश्यस्त्रयो वर्णा द्विजातयः । एतेषु विहितो धर्मो ब्राह्मणस्य युधिष्ठिर ।।"},
{"c": "13.47", "n": "8", "i": 65050, "v": "वैषम्यादथ वा लोभात्कामाद्वापि परंतप । ब्राह्मणस्य भवेच्छूद्रा न तु दृष्टान्ततः स्मृता ।।"},
{"c": "13.47", "n": "9", "i": 65051, "v": "शूद्रां शयनमारोप्य ब्राह्मणः पीडितो भवेत् । प्रायश्चित्तीयते चापि विधिदृष्टेन हेतुना ।।"},
{"c": "13.47", "n": "10", "i": 65052, "v": "तत्र जातेष्वपत्येषु द्विगुणं स्याद्युधिष्ठिर । अतस्ते नियमं वित्ते संप्रवक्ष्यामि भारत ।।"},
{"c": "13.47", "n": "11", "i": 65053, "v": "लक्षण्यो गोवृषो यानं यत्प्रधानतमं भवेत् । ब्राह्मण्यास्तद्धरेत्पुत्र एकांशं वै पितुर्धनात् ।।"},
{"c": "13.47", "n": "12", "i": 65054, "v": "शेषं तु दशधा कार्यं ब्राह्मणस्वं युधिष्ठिर । तत्र तेनैव हर्तव्याश्चत्वारोंऽशाः पितुर्धनात् ।।"},
{"c": "13.47", "n": "13", "i": 65055, "v": "क्षत्रियायास्तु यः पुत्रो ब्राह्मणः सोऽप्यसंशयः । स तु मातृविशेषेण त्रीनंशान्हर्तुमर्हति ।।"},
{"c": "13.47", "n": "14", "i": 65056, "v": "वर्णे तृतीये जातस्तु वैश्यायां ब्राह्मणादपि । द्विरंशस्तेन हर्तव्यो ब्राह्मणस्वाद्युधिष्ठिर ।।"},
{"c": "13.47", "n": "15", "i": 65057, "v": "शूद्रायां ब्राह्मणाज्जातो नित्यादेयधनः स्मृतः । अल्पं वापि प्रदातव्यं शूद्रापुत्राय भारत ।।"},
{"c": "13.47", "n": "16", "i": 65058, "v": "दशधा प्रविभक्तस्य धनस्यैष भवेत्क्रमः । सवर्णासु तु जातानां समान्भागान्प्रकल्पयेत् ।।"},
{"c": "13.47", "n": "17", "i": 65059, "v": "अब्राह्मणं तु मन्यन्ते शूद्रापुत्रमनैपुणात् । त्रिषु वर्णेषु जातो हि ब्राह्मणाद्ब्राह्मणो भवेत् ।।"},
{"c": "13.47", "n": "18", "i": 65060, "v": "स्मृता वर्णाश्च चत्वारः पञ्चमो नाधिगम्यते । हरेत्तु दशमं भागं शूद्रापुत्रः पितुर्धनात् ।।"},
{"c": "13.47", "n": "19", "i": 65061, "v": "तत्तु दत्तं हरेत्पित्रा नादत्तं हर्तुमर्हति । अवश्यं हि धनं देयं शूद्रापुत्राय भारत ।।"},
{"c": "13.47", "n": "20", "i": 65062, "v": "आनृशंस्यं परो धर्म इति तस्मै प्रदीयते । यत्र तत्र समुत्पन्नो गुणायैवोपकल्पते ।।"},
{"c": "13.47", "n": "21", "i": 65063, "v": "यदि वाप्येकपुत्रः स्यादपुत्रो यदि वा भवेत् । नाधिकं दशमाद्दद्याच्छूद्रापुत्राय भारत ।।"},
{"c": "13.47", "n": "22", "i": 65064, "v": "त्रैवार्षिकाद्यदा भक्तादधिकं स्याद्द्विजस्य तु । यजेत तेन द्रव्येण न वृथा साधयेद्धनम् ।।"},
{"c": "13.47", "n": "23", "i": 65065, "v": "त्रिसाहस्रपरो दायः स्त्रियो देयो धनस्य वै । तच्च भर्त्रा धनं दत्तं नादत्तं भोक्तुमर्हति ।।"},
{"c": "13.47", "n": "24", "i": 65066, "v": "स्त्रीणां तु पतिदायाद्यमुपभोगफलं स्मृतम् । नापहारं स्त्रियः कुर्युः पतिवित्तात्कथंचन ।।"},
{"c": "13.47", "n": "25", "i": 65067, "v": "स्त्रियास्तु यद्भवेद्वित्तं पित्रा दत्तं युधिष्ठिर । ब्राह्मण्यास्तद्धरेत्कन्या यथा पुत्रस्तथा हि सा । सा हि पुत्रसमा राजन्विहिता कुरुनन्दन ।।"},
{"c": "13.47", "n": "26", "i": 65068, "v": "एवमेतत्समुद्दिष्टं धर्मेषु भरतर्षभ । एतद्धर्ममनुस्मृत्य न वृथा साधयेद्धनम् ।।"},
{"c": "13.47", "t": "युधिष्ठिर उवाच ।"},
{"c": "13.47", "n": "27", "i": 65069, "v": "शूद्रायां ब्राह्मणाज्जातो यद्यदेयधनः स्मृतः । केन प्रतिविशेषेण दशमोऽप्यस्य दीयते ।।"},
{"c": "13.47", "n": "28", "i": 65070, "v": "ब्राह्मण्यां ब्राह्मणाज्जातो ब्राह्मणः स्यान्न संशयः । क्षत्रियायां तथैव स्याद्वैश्यायामपि चैव हि ।।"},
{"c": "13.47", "n": "29", "i": 65071, "v": "कस्मात्ते विषमं भागं भजेरन्नृपसत्तम । यदा सर्वे त्रयो वर्णास्त्वयोक्ता ब्राह्मणा इति ।।"},
{"c": "13.47", "t": "भीष्म उवाच ।"},
{"c": "13.47", "n": "30", "i": 65072, "v": "दारा इत्युच्यते लोके नाम्नैकेन परंतप । प्रोक्तेन चैकनाम्नायं विशेषः सुमहान्भवेत् ।।"},
{"c": "13.47", "n": "31", "i": 65073, "v": "तिस्रः कृत्वा पुरो भार्याः पश्चाद्विन्देत ब्राह्मणीम् । सा ज्येष्ठा सा च पूज्या स्यात्सा च ताभ्यो गरीयसी ।।"},
{"c": "13.47", "n": "32", "i": 65074, "v": "स्नानं प्रसाधनं भर्तुर्दन्तधावनमञ्जनम् । हव्यं कव्यं च यच्चान्यद्धर्मयुक्तं भवेद्गृहे ।।"},
{"c": "13.47", "n": "33", "i": 65075, "v": "न तस्यां जातु तिष्ठन्त्यामन्या तत्कर्तुमर्हति । ब्राह्मणी त्वेव तत्कुर्याद्ब्राह्मणस्य युधिष्ठिर ।।"},
{"c": "13.47", "n": "34", "i": 65076, "v": "अन्नं पानं च माल्यं च वासांस्याभरणानि च । ब्राह्मण्यै तानि देयानि भर्तुः सा हि गरीयसी ।।"},
{"c": "13.47", "n": "35", "i": 65077, "v": "मनुनाभिहितं शास्त्रं यच्चापि कुरुनन्दन । तत्राप्येष महाराज दृष्टो धर्मः सनातनः ।।"},
{"c": "13.47", "n": "36", "i": 65078, "v": "अथ चेदन्यथा कुर्याद्यदि कामाद्युधिष्ठिर । यथा ब्राह्मणचण्डालः पूर्वदृष्टस्तथैव सः ।।"},
{"c": "13.47", "n": "37", "i": 65079, "v": "ब्राह्मण्याः सदृशः पुत्रः क्षत्रियायाश्च यो भवेत् । राजन्विशेषो नास्त्यत्र वर्णयोरुभयोरपि ।।"},
{"c": "13.47", "n": "38", "i": 65080, "v": "न तु जात्या समा लोके ब्राह्मण्याः क्षत्रिया भवेत् । ब्राह्मण्याः प्रथमः पुत्रो भूयान्स्याद्राजसत्तम । भूयोऽपि भूयसा हार्यं पितृवित्ताद्युधिष्ठिर ।।"},
{"c": "13.47", "n": "39", "i": 65081, "v": "यथा न सदृशी जातु ब्राह्मण्याः क्षत्रिया भवेत् । क्षत्रियायास्तथा वैश्या न जातु सदृशी भवेत् ।।"},
{"c": "13.47", "n": "40", "i": 65082, "v": "श्रीश्च राज्यं च कोशश्च क्षत्रियाणां युधिष्ठिर । विहितं दृश्यते राजन्सागरान्ता च मेदिनी ।।"},
{"c": "13.47", "n": "41", "i": 65083, "v": "क्षत्रियो हि स्वधर्मेण श्रियं प्राप्नोति भूयसीम् । राजा दण्डधरो राजन्रक्षा नान्यत्र क्षत्रियात् ।।"},
{"c": "13.47", "n": "42", "i": 65084, "v": "ब्राह्मणा हि महाभागा देवानामपि देवताः । तेषु राजा प्रवर्तेत पूजया विधिपूर्वकम् ।।"},
{"c": "13.47", "n": "43", "i": 65085, "v": "प्रणीतमृषिभिर्ज्ञात्वा धर्मं शाश्वतमव्ययम् । लुप्यमानाः स्वधर्मेण क्षत्रियो रक्षति प्रजाः ।।"},
{"c": "13.47", "n": "44", "i": 65086, "v": "दस्युभिर्ह्रियमाणं च धनं दाराश्च सर्वशः । सर्वेषामेव वर्णानां त्राता भवति पार्थिवः ।।"},
{"c": "13.47", "n": "45", "i": 65087, "v": "भूयान्स्यात्क्षत्रियापुत्रो वैश्यापुत्रान्न संशयः । भूयस्तेनापि हर्तव्यं पितृवित्ताद्युधिष्ठिर ।।"},
{"c": "13.47", "t": "युधिष्ठिर उवाच ।"},
{"c": "13.47", "n": "46", "i": 65088, "v": "उक्तं ते विधिवद्राजन्ब्राह्मणस्वे पितामह । इतरेषां तु वर्णानां कथं विनियमो भवेत् ।।"},
{"c": "13.47", "t": "भीष्म उवाच ।"},
{"c": "13.47", "n": "47", "i": 65089, "v": "क्षत्रियस्यापि भार्ये द्वे विहिते कुरुनन्दन । तृतीया च भवेच्छूद्रा न तु दृष्टान्ततः स्मृता ।।"},
{"c": "13.47", "n": "48", "i": 65090, "v": "एष एव क्रमो हि स्यात्क्षत्रियाणां युधिष्ठिर । अष्टधा तु भवेत्कार्यं क्षत्रियस्वं युधिष्ठिर ।।"},
{"c": "13.47", "n": "49", "i": 65091, "v": "क्षत्रियाया हरेत्पुत्रश्चतुरोंऽशान्पितुर्धनात् । युद्धावहारिकं यच्च पितुः स्यात्स हरेच्च तत् ।।"},
{"c": "13.47", "n": "50", "i": 65092, "v": "वैश्यापुत्रस्तु भागांस्त्रीन्शूद्रापुत्रस्तथाष्टमम् । सोऽपि दत्तं हरेत्पित्रा नादत्तं हर्तुमर्हति ।।"},
{"c": "13.47", "n": "51", "i": 65093, "v": "एकैव हि भवेद्भार्या वैश्यस्य कुरुनन्दन । द्वितीया वा भवेच्छूद्रा न तु दृष्टान्ततः स्मृता ।।"},
{"c": "13.47", "n": "52", "i": 65094, "v": "वैश्यस्य वर्तमानस्य वैश्यायां भरतर्षभ । शूद्रायां चैव कौन्तेय तयोर्विनियमः स्मृतः ।।"},
{"c": "13.47", "n": "53", "i": 65095, "v": "पञ्चधा तु भवेत्कार्यं वैश्यस्वं भरतर्षभ । तयोरपत्ये वक्ष्यामि विभागं च जनाधिप ।।"},
{"c": "13.47", "n": "54", "i": 65096, "v": "वैश्यापुत्रेण हर्तव्याश्चत्वारोंऽशाः पितुर्धनात् । पञ्चमस्तु भवेद्भागः शूद्रापुत्राय भारत ।।"},
{"c": "13.47", "n": "55", "i": 65097, "v": "सोऽपि दत्तं हरेत्पित्रा नादत्तं हर्तुमर्हति । त्रिभिर्वर्णैस्तथा जातः शूद्रो देयधनो भवेत् ।।"},
{"c": "13.47", "n": "56", "i": 65098, "v": "शूद्रस्य स्यात्सवर्णैव भार्या नान्या कथंचन । शूद्रस्य समभागः स्याद्यदि पुत्रशतं भवेत् ।।"},
{"c": "13.47", "n": "57", "i": 65099, "v": "जातानां समवर्णासु पुत्राणामविशेषतः । सर्वेषामेव वर्णानां समभागो धने स्मृतः ।।"},
{"c": "13.47", "n": "58", "i": 65100, "v": "ज्येष्ठस्य भागो ज्येष्ठः स्यादेकांशो यः प्रधानतः । एष दायविधिः पार्थ पूर्वमुक्तः स्वयंभुवा ।।"},
{"c": "13.47", "n": "59", "i": 65101, "v": "समवर्णासु जातानां विशेषोऽस्त्यपरो नृप । विवाहवैशेष्यकृतः पूर्वः पूर्वो विशिष्यते ।।"},
{"c": "13.47", "n": "60", "i": 65102, "v": "हरेज्ज्येष्ठः प्रधानांशमेकं तुल्यासुतेष्वपि । मध्यमो मध्यमं चैव कनीयांस्तु कनीयसम् ।।"},
{"c": "13.47", "n": "61", "i": 65103, "v": "एवं जातिषु सर्वासु सवर्णाः श्रेष्ठतां गताः । महर्षिरपि चैतद्वै मारीचः काश्यपोऽब्रवीत् ।।"},
{"c": "13.48", "t": "युधिष्ठिर उवाच ।"},
{"c": "13.48", "n": "1", "i": 65104, "v": "अर्थाश्रयाद्वा कामाद्वा वर्णानां वाप्यनिश्चयात् । अज्ञानाद्वापि वर्णानां जायते वर्णसंकरः ।।"},
{"c": "13.48", "n": "2", "i": 65105, "v": "तेषामेतेन विधिना जातानां वर्णसंकरे । को धर्मः कानि कर्माणि तन्मे ब्रूहि पितामह ।।"},
{"c": "13.48", "t": "भीष्म उवाच ।"},
{"c": "13.48", "n": "3", "i": 65106, "v": "चातुर्वर्ण्यस्य कर्माणि चातुर्वर्ण्यं च केवलम् । असृजत्स ह यज्ञार्थे पूर्वमेव प्रजापतिः ।।"},
{"c": "13.48", "n": "4", "i": 65107, "v": "भार्याश्चतस्रो विप्रस्य द्वयोरात्मास्य जायते । आनुपूर्व्याद्द्वयोर्हीनौ मातृजात्यौ प्रसूयतः ।।"},
{"c": "13.48", "n": "5", "i": 65108, "v": "परं शवाद्ब्राह्मणस्यैष पुत्रः; शूद्रापुत्रं पारशवं तमाहुः । शुश्रूषकः स्वस्य कुलस्य स स्या;त्स्वं चारित्रं नित्यमथो न जह्यात् ।।"},
{"c": "13.48", "n": "6", "i": 65109, "v": "सर्वानुपायानपि संप्रधार्य; समुद्धरेत्स्वस्य कुलस्य तन्तुम् । ज्येष्ठो यवीयानपि यो द्विजस्य; शुश्रूषवान्दानपरायणः स्यात् ।।"},
{"c": "13.48", "n": "7", "i": 65110, "v": "तिस्रः क्षत्रियसंबन्धाद्द्वयोरात्मास्य जायते । हीनवर्णस्तृतीयायां शूद्र उग्र इति स्मृतः ।।"},
{"c": "13.48", "n": "8", "i": 65111, "v": "द्वे चापि भार्ये वैश्यस्य द्वयोरात्मास्य जायते । शूद्रा शूद्रस्य चाप्येका शूद्रमेव प्रजायते ।।"},
{"c": "13.48", "n": "9", "i": 65112, "v": "अतो विशिष्टस्त्वधमो गुरुदारप्रधर्षकः । बाह्यं वर्णं जनयति चातुर्वर्ण्यविगर्हितम् ।।"},
{"c": "13.48", "n": "10", "i": 65113, "v": "अयाज्यं क्षत्रियो व्रात्यं सूतं स्तोमक्रियापरम् । वैश्यो वैदेहकं चापि मौद्गल्यमपवर्जितम् ।।"},
{"c": "13.48", "n": "11", "i": 65114, "v": "शूद्रश्चण्डालमत्युग्रं वध्यघ्नं बाह्यवासिनम् । ब्राह्मण्यां संप्रजायन्त इत्येते कुलपांसनाः । एते मतिमतां श्रेष्ठ वर्णसंकरजाः प्रभो ।।"},
{"c": "13.48", "n": "12", "i": 65115, "v": "बन्दी तु जायते वैश्यान्मागधो वाक्यजीवनः । शूद्रान्निषादो मत्स्यघ्नः क्षत्रियायां व्यतिक्रमात् ।।"},
{"c": "13.48", "n": "13", "i": 65116, "v": "शूद्रादायोगवश्चापि वैश्यायां ग्रामधर्मिणः । ब्राह्मणैरप्रतिग्राह्यस्तक्षा स वनजीवनः ।।"},
{"c": "13.48", "n": "14", "i": 65117, "v": "एतेऽपि सदृशं वर्णं जनयन्ति स्वयोनिषु । मातृजात्यां प्रसूयन्ते प्रवरा हीनयोनिषु ।।"},
{"c": "13.48", "n": "15", "i": 65118, "v": "यथा चतुर्षु वर्णेषु द्वयोरात्मास्य जायते । आनन्तर्यात्तु जायन्ते तथा बाह्याः प्रधानतः ।।"},
{"c": "13.48", "n": "16", "i": 65119, "v": "ते चापि सदृशं वर्णं जनयन्ति स्वयोनिषु । परस्परस्य वर्तन्तो जनयन्ति विगर्हितान् ।।"},
{"c": "13.48", "n": "17", "i": 65120, "v": "यथा च शूद्रो ब्राह्मण्यां जन्तुं बाह्यं प्रसूयते । एवं बाह्यतराद्बाह्यश्चातुर्वर्ण्यात्प्रसूयते ।।"},
{"c": "13.48", "n": "18", "i": 65121, "v": "प्रतिलोमं तु वर्तन्तो बाह्याद्बाह्यतरं पुनः । हीना हीनात्प्रसूयन्ते वर्णाः पञ्चदशैव ते ।।"},
{"c": "13.48", "n": "19", "i": 65122, "v": "अगम्यागमनाच्चैव वर्तते वर्णसंकरः । व्रात्यानामत्र जायन्ते सैरन्ध्रा मागधेषु च । प्रसाधनोपचारज्ञमदासं दासजीवनम् ।।"},
{"c": "13.48", "n": "20", "i": 65123, "v": "अतश्चायोगवं सूते वागुरावनजीवनम् । मैरेयकं च वैदेहः संप्रसूतेऽथ माधुकम् ।।"},
{"c": "13.48", "n": "21", "i": 65124, "v": "निषादो मुद्गरं सूते दाशं नावोपजीविनम् । मृतपं चापि चण्डालः श्वपाकमतिकुत्सितम् ।।"},
{"c": "13.48", "n": "22", "i": 65125, "v": "चतुरो मागधी सूते क्रूरान्मायोपजीविनः । मांसस्वादुकरं सूदं सौगन्धमिति संज्ञितम् ।।"},
{"c": "13.48", "n": "23", "i": 65126, "v": "वैदेहकाच्च पापिष्ठं क्रूरं भार्योपजीविनम् । निषादान्मद्रनाभं च खरयानप्रयायिनम् ।।"},
{"c": "13.48", "n": "24", "i": 65127, "v": "चण्डालात्पुल्कसं चापि खराश्वगजभोजिनम् । मृतचेलप्रतिच्छन्नं भिन्नभाजनभोजिनम् ।।"},
{"c": "13.48", "n": "25", "i": 65128, "v": "आयोगवीषु जायन्ते हीनवर्णासु ते त्रयः । क्षुद्रो वैदेहकादन्ध्रो बहिर्ग्रामप्रतिश्रयः ।।"},
{"c": "13.48", "n": "26", "i": 65129, "v": "कारावरो निषाद्यां तु चर्मकारात्प्रजायते । चण्डालात्पाण्डुसौपाकस्त्वक्सारव्यवहारवान् ।।"},
{"c": "13.48", "n": "27", "i": 65130, "v": "आहिण्डिको निषादेन वैदेह्यां संप्रजायते । चण्डालेन तु सौपाको मौद्गल्यसमवृत्तिमान् ।।"},
{"c": "13.48", "n": "28", "i": 65131, "v": "निषादी चापि चण्डालात्पुत्रमन्तावसायिनम् । श्मशानगोचरं सूते बाह्यैरपि बहिष्कृतम् ।।"},
{"c": "13.48", "n": "29", "i": 65132, "v": "इत्येताः संकरे जात्यः पितृमातृव्यतिक्रमात् । प्रच्छन्ना वा प्रकाशा वा वेदितव्याः स्वकर्मभिः ।।"},
{"c": "13.48", "n": "30", "i": 65133, "v": "चतुर्णामेव वर्णानां धर्मो नान्यस्य विद्यते । वर्णानां धर्महीनेषु संज्ञा नास्तीह कस्यचित् ।।"},
{"c": "13.48", "n": "31", "i": 65134, "v": "यदृच्छयोपसंपन्नैर्यज्ञसाधुबहिष्कृतैः । बाह्या बाह्यैस्तु जायन्ते यथावृत्ति यथाश्रयम् ।।"},
{"c": "13.48", "n": "32", "i": 65135, "v": "चतुष्पथश्मशानानि शैलांश्चान्यान्वनस्पतीन् । युञ्जन्ते चाप्यलंकारांस्तथोपकरणानि च ।।"},
{"c": "13.48", "n": "33", "i": 65136, "v": "गोब्राह्मणार्थे साहाय्यं कुर्वाणा वै न संशयः । आनृशंस्यमनुक्रोशः सत्यवाक्यमथ क्षमा ।।"},
{"c": "13.48", "n": "34", "i": 65137, "v": "स्वशरीरैः परित्राणं बाह्यानां सिद्धिकारकम् । मनुजव्याघ्र भवति तत्र मे नास्ति संशयः ।।"},
{"c": "13.48", "n": "35", "i": 65138, "v": "यथोपदेशं परिकीर्तितासु; नरः प्रजायेत विचार्य बुद्धिमान् । विहीनयोनिर्हि सुतोऽवसादये;त्तितीर्षमाणं सलिले यथोपलम् ।।"},
{"c": "13.48", "n": "36", "i": 65139, "v": "अविद्वांसमलं लोके विद्वांसमपि वा पुनः । नयन्ते ह्युत्पथं नार्यः कामक्रोधवशानुगम् ।।"},
{"c": "13.48", "n": "37", "i": 65140, "v": "स्वभावश्चैव नारीणां नराणामिह दूषणम् । इत्यर्थं न प्रसज्जन्ते प्रमदासु विपश्चितः ।।"},
{"c": "13.48", "t": "युधिष्ठिर उवाच ।"},
{"c": "13.48", "n": "38", "i": 65141, "v": "वर्णापेतमविज्ञातं नरं कलुषयोनिजम् । आर्यरूपमिवानार्यं कथं विद्यामहे नृप ।।"},
{"c": "13.48", "t": "भीष्म उवाच ।"},
{"c": "13.48", "n": "39", "i": 65142, "v": "योनिसंकलुषे जातं नानाचारसमाहितम् । कर्मभिः सज्जनाचीर्णैर्विज्ञेया योनिशुद्धता ।।"},
{"c": "13.48", "n": "40", "i": 65143, "v": "अनार्यत्वमनाचारः क्रूरत्वं निष्क्रियात्मता । पुरुषं व्यञ्जयन्तीह लोके कलुषयोनिजम् ।।"},
{"c": "13.48", "n": "41", "i": 65144, "v": "पित्र्यं वा भजते शीलं मातृजं वा तथोभयम् । न कथंचन संकीर्णः प्रकृतिं स्वां नियच्छति ।।"},
{"c": "13.48", "n": "42", "i": 65145, "v": "यथैव सदृशो रूपे मातापित्रोर्हि जायते । व्याघ्रश्चित्रैस्तथा योनिं पुरुषः स्वां नियच्छति ।।"},
{"c": "13.48", "n": "43", "i": 65146, "v": "कुलस्रोतसि संछन्ने यस्य स्याद्योनिसंकरः । संश्रयत्येव तच्छीलं नरोऽल्पमपि वा बहु ।।"},
{"c": "13.48", "n": "44", "i": 65147, "v": "आर्यरूपसमाचारं चरन्तं कृतके पथि । स्ववर्णमन्यवर्णं वा स्वशीलं शास्ति निश्चये ।।"},
{"c": "13.48", "n": "45", "i": 65148, "v": "नानावृत्तेषु भूतेषु नानाकर्मरतेषु च । जन्मवृत्तसमं लोके सुश्लिष्टं न विरज्यते ।।"},
{"c": "13.48", "n": "46", "i": 65149, "v": "शरीरमिह सत्त्वेन नरस्य परिकृष्यते । ज्येष्ठमध्यावरं सत्त्वं तुल्यसत्त्वं प्रमोदते ।।"},
{"c": "13.48", "n": "47", "i": 65150, "v": "ज्यायांसमपि शीलेन विहीनं नैव पूजयेत् । अपि शूद्रं तु सद्वृत्तं धर्मज्ञमभिपूजयेत् ।।"},
{"c": "13.48", "n": "48", "i": 65151, "v": "आत्मानमाख्याति हि कर्मभिर्नरः; स्वशीलचारित्रकृतैः शुभाशुभैः । प्रनष्टमप्यात्मकुलं तथा नरः; पुनः प्रकाशं कुरुते स्वकर्मभिः ।।"},
{"c": "13.48", "n": "49", "i": 65152, "v": "योनिष्वेतासु सर्वासु संकीर्णास्वितरासु च । यत्रात्मानं न जनयेद्बुधस्ताः परिवर्जयेत् ।।"},
{"c": "13.49", "t": "युधिष्ठिर उवाच ।"},
{"c": "13.49", "n": "1", "i": 65153, "v": "ब्रूहि पुत्रान्कुरुश्रेष्ठ वर्णानां त्वं पृथक्पृथक् । कीदृश्यां कीदृशाश्चापि पुत्राः कस्य च के च ते ।।"},
{"c": "13.49", "n": "2", "i": 65154, "v": "विप्रवादाः सुबहुशः श्रूयन्ते पुत्रकारिताः । अत्र नो मुह्यतां राजन्संशयं छेत्तुमर्हसि ।।"},
{"c": "13.49", "t": "भीष्म उवाच ।"},
{"c": "13.49", "n": "3", "i": 65155, "v": "आत्मा पुत्रस्तु विज्ञेयस्तस्यानन्तरजश्च यः । नियुक्तजश्च विज्ञेयः सुतः प्रसृतजस्तथा ।।"},
{"c": "13.49", "n": "4", "i": 65156, "v": "पतितस्य च भार्यायां भर्त्रा सुसमवेतया । तथा दत्तकृतौ पुत्रावध्यूढश्च तथापरः ।।"},
{"c": "13.49", "n": "5", "i": 65157, "v": "षडपध्वंसजाश्चापि कानीनापसदास्तथा । इत्येते ते समाख्यातास्तान्विजानीहि भारत ।।"},
{"c": "13.49", "t": "युधिष्ठिर उवाच ।"},
{"c": "13.49", "n": "6", "i": 65158, "v": "षडपध्वंसजाः के स्युः के वाप्यपसदास्तथा । एतत्सर्वं यथातत्त्वं व्याख्यातुं मे त्वमर्हसि ।।"},
{"c": "13.49", "t": "भीष्म उवाच ।"},
{"c": "13.49", "n": "7", "i": 65159, "v": "त्रिषु वर्णेषु ये पुत्रा ब्राह्मणस्य युधिष्ठिर । वर्णयोश्च द्वयोः स्यातां यौ राजन्यस्य भारत ।।"},
{"c": "13.49", "n": "8", "i": 65160, "v": "एको द्विवर्ण एवाथ तथात्रैवोपलक्षितः । षडपध्वंसजास्ते हि तथैवापसदाञ्शृणु ।।"},
{"c": "13.49", "n": "9", "i": 65161, "v": "चण्डालो व्रात्यवेनौ च ब्राह्मण्यां क्षत्रियासु च । वैश्यायां चैव शूद्रस्य लक्ष्यन्तेऽपसदास्त्रयः ।।"},
{"c": "13.49", "n": "10", "i": 65162, "v": "मागधो वामकश्चैव द्वौ वैश्यस्योपलक्षितौ । ब्राह्मण्यां क्षत्रियायां च क्षत्रियस्यैक एव तु ।।"},
{"c": "13.49", "n": "11", "i": 65163, "v": "ब्राह्मण्यां लक्ष्यते सूत इत्येतेऽपसदाः स्मृताः । पुत्ररेतो न शक्यं हि मिथ्या कर्तुं नराधिप ।।"},
{"c": "13.49", "t": "युधिष्ठिर उवाच ।"},
{"c": "13.49", "n": "12", "i": 65164, "v": "क्षेत्रजं केचिदेवाहुः सुतं केचित्तु शुक्रजम् । तुल्यावेतौ सुतौ कस्य तन्मे ब्रूहि पितामह ।।"},
{"c": "13.49", "t": "भीष्म उवाच ।"},
{"c": "13.49", "n": "13", "i": 65165, "v": "रेतजो वा भवेत्पुत्रस्त्यक्तो वा क्षेत्रजो भवेत् । अध्यूढः समयं भित्त्वेत्येतदेव निबोध मे ।।"},
{"c": "13.49", "t": "युधिष्ठिर उवाच ।"},
{"c": "13.49", "n": "14", "i": 65166, "v": "रेतोजं विद्म वै पुत्रं क्षेत्रजस्यागमः कथम् । अध्यूढं विद्म वै पुत्रं हित्वा च समयं कथम् ।।"},
{"c": "13.49", "t": "भीष्म उवाच ।"},
{"c": "13.49", "n": "15", "i": 65167, "v": "आत्मजं पुत्रमुत्पाद्य यस्त्यजेत्कारणान्तरे । न तत्र कारणं रेतः स क्षेत्रस्वामिनो भवेत् ।।"},
{"c": "13.49", "n": "16", "i": 65168, "v": "पुत्रकामो हि पुत्रार्थे यां वृणीते विशां पते । तत्र क्षेत्रं प्रमाणं स्यान्न वै तत्रात्मजः सुतः ।।"},
{"c": "13.49", "n": "17", "i": 65169, "v": "अन्यत्र क्षेत्रजः पुत्रो लक्ष्यते भरतर्षभ । न ह्यात्मा शक्यते हन्तुं दृष्टान्तोपगतो ह्यसौ ।।"},
{"c": "13.49", "n": "18", "i": 65170, "v": "कश्चिच्च कृतकः पुत्रः संग्रहादेव लक्ष्यते । न तत्र रेतः क्षेत्रं वा प्रमाणं स्याद्युधिष्ठिर ।।"},
{"c": "13.49", "t": "युधिष्ठिर उवाच ।"},
{"c": "13.49", "n": "19", "i": 65171, "v": "कीदृशः कृतकः पुत्रः संग्रहादेव लक्ष्यते । शुक्रं क्षेत्रं प्रमाणं वा यत्र लक्ष्येत भारत ।।"},
{"c": "13.49", "t": "भीष्म उवाच ।"},
{"c": "13.49", "n": "20", "i": 65172, "v": "मातापितृभ्यां संत्यक्तं पथि यं तु प्रलक्षयेत् । न चास्य मातापितरौ ज्ञायेते स हि कृत्रिमः ।।"},
{"c": "13.49", "n": "21", "i": 65173, "v": "अस्वामिकस्य स्वामित्वं यस्मिन्संप्रतिलक्षयेत् । सवर्णस्तं च पोषेत सवर्णस्तस्य जायते ।।"},
{"c": "13.49", "t": "युधिष्ठिर उवाच ।"},
{"c": "13.49", "n": "22", "i": 65174, "v": "कथमस्य प्रयोक्तव्यः संस्कारः कस्य वा कथम् । देया कन्या कथं चेति तन्मे ब्रूहि पितामह ।।"},
{"c": "13.49", "t": "भीष्म उवाच ।"},
{"c": "13.49", "n": "23", "i": 65175, "v": "आत्मवत्तस्य कुर्वीत संस्कारं स्वामिवत्तथा ।।"},
{"c": "13.49", "n": "24", "i": 65176, "v": "त्यक्तो मातापितृभ्यां यः सवर्णं प्रतिपद्यते । तद्गोत्रवर्णतस्तस्य कुर्यात्संस्कारमच्युत ।।"},
{"c": "13.49", "n": "25", "i": 65177, "v": "अथ देया तु कन्या स्यात्तद्वर्णेन युधिष्ठिर । संस्कर्तुं मातृगोत्रं च मातृवर्णविनिश्चये ।।"},
{"c": "13.49", "n": "26", "i": 65178, "v": "कानीनाध्यूढजौ चापि विज्ञेयौ पुत्रकिल्बिषौ । तावपि स्वाविव सुतौ संस्कार्याविति निश्चयः ।।"},
{"c": "13.49", "n": "27", "i": 65179, "v": "क्षेत्रजो वाप्यपसदो येऽध्यूढास्तेषु चाप्यथ । आत्मवद्वै प्रयुञ्जीरन्संस्कारं ब्राह्मणादयः ।।"},
{"c": "13.49", "n": "28", "i": 65180, "v": "धर्मशास्त्रेषु वर्णानां निश्चयोऽयं प्रदृश्यते । एतत्ते सर्वमाख्यातं किं भूयः श्रोतुमिच्छसि ।।"},
{"c": "13.50", "t": "युधिष्ठिर उवाच ।"},
{"c": "13.50", "n": "1", "i": 65181, "v": "दर्शने कीदृशः स्नेहः संवासे च पितामह । महाभाग्यं गवां चैव तन्मे ब्रूहि पितामह ।।"},
{"c": "13.50", "t": "भीष्म उवाच ।"},
{"c": "13.50", "n": "2", "i": 65182, "v": "हन्त ते कथयिष्यामि पुरावृत्तं महाद्युते । नहुषस्य च संवादं महर्षेश्च्यवनस्य च ।।"},
{"c": "13.50", "n": "3", "i": 65183, "v": "पुरा महर्षिश्च्यवनो भार्गवो भरतर्षभ । उदवासकृतारम्भो बभूव सुमहाव्रतः ।।"},
{"c": "13.50", "n": "4", "i": 65184, "v": "निहत्य मानं क्रोधं च प्रहर्षं शोकमेव च । वर्षाणि द्वादश मुनिर्जलवासे धृतव्रतः ।।"},
{"c": "13.50", "n": "5", "i": 65185, "v": "आदधत्सर्वभूतेषु विस्रम्भं परमं शुभम् । जलेचरेषु सत्त्वेषु शीतरश्मिरिव प्रभुः ।।"},
{"c": "13.50", "n": "6", "i": 65186, "v": "स्थाणुभूतः शुचिर्भूत्वा दैवतेभ्यः प्रणम्य च । गङ्गायमुनयोर्मध्ये जलं संप्रविवेश ह ।।"},
{"c": "13.50", "n": "7", "i": 65187, "v": "गङ्गायमुनयोर्वेगं सुभीमं भीमनिःस्वनम् । प्रतिजग्राह शिरसा वातवेगसमं जवे ।।"},
{"c": "13.50", "n": "8", "i": 65188, "v": "गङ्गा च यमुना चैव सरितश्चानुगास्तयोः । प्रदक्षिणमृषिं चक्रुर्न चैनं पर्यपीडयन् ।।"},
{"c": "13.50", "n": "9", "i": 65189, "v": "अन्तर्जले स सुष्वाप काष्ठभूतो महामुनिः । ततश्चोर्ध्वस्थितो धीमानभवद्भरतर्षभ ।।"},
{"c": "13.50", "n": "10", "i": 65190, "v": "जलौकसां स सत्त्वानां बभूव प्रियदर्शनः । उपाजिघ्रन्त च तदा मत्स्यास्तं हृष्टमानसाः । तत्र तस्यासतः कालः समतीतोऽभवन्महान् ।।"},
{"c": "13.50", "n": "11", "i": 65191, "v": "ततः कदाचित्समये कस्मिंश्चिन्मत्स्यजीविनः । तं देशं समुपाजग्मुर्जालहस्ता महाद्युते ।।"},
{"c": "13.50", "n": "12", "i": 65192, "v": "निषादा बहवस्तत्र मत्स्योद्धरणनिश्चिताः । व्यायता बलिनः शूराः सलिलेष्वनिवर्तिनः । अभ्याययुश्च तं देशं निश्चिता जालकर्मणि ।।"},
{"c": "13.50", "n": "13", "i": 65193, "v": "जालं च योजयामासुर्विशेषेण जनाधिप । मत्स्योदकं समासाद्य तदा भरतसत्तम ।।"},
{"c": "13.50", "n": "14", "i": 65194, "v": "ततस्ते बहुभिर्योगैः कैवर्ता मत्स्यकाङ्क्षिणः । गङ्गायमुनयोर्वारि जालैरभ्यकिरंस्ततः ।।"},
{"c": "13.50", "n": "15", "i": 65195, "v": "जालं सुविततं तेषां नवसूत्रकृतं तथा । विस्तारायामसंपन्नं यत्तत्र सलिले क्षमम् ।।"},
{"c": "13.50", "n": "16", "i": 65196, "v": "ततस्ते सुमहच्चैव बलवच्च सुवर्तितम् । प्रकीर्य सर्वतः सर्वे जालं चकृषिरे तदा ।।"},
{"c": "13.50", "n": "17", "i": 65197, "v": "अभीतरूपाः संहृष्टास्तेऽन्योन्यवशवर्तिनः । बबन्धुस्तत्र मत्स्यांश्च तथान्याञ्जलचारिणः ।।"},
{"c": "13.50", "n": "18", "i": 65198, "v": "तथा मत्स्यैः परिवृतं च्यवनं भृगुनन्दनम् । आकर्षन्त महाराज जालेनाथ यदृच्छया ।।"},
{"c": "13.50", "n": "19", "i": 65199, "v": "नदीशैवलदिग्धाङ्गं हरिश्मश्रुजटाधरम् । लग्नैः शङ्खगणैर्गात्रैः कोष्ठैश्चित्रैरिवावृतम् ।।"},
{"c": "13.50", "n": "20", "i": 65200, "v": "तं जालेनोद्धृतं दृष्ट्वा ते तदा वेदपारगम् । सर्वे प्राञ्जलयो दाशाः शिरोभिः प्रापतन्भुवि ।।"},
{"c": "13.50", "n": "21", "i": 65201, "v": "परिखेदपरित्रासाज्जालस्याकर्षणेन च । मत्स्या बभूवुर्व्यापन्नाः स्थलसंकर्षणेन च ।।"},
{"c": "13.50", "n": "22", "i": 65202, "v": "स मुनिस्तत्तदा दृष्ट्वा मत्स्यानां कदनं कृतम् । बभूव कृपयाविष्टो निःश्वसंश्च पुनः पुनः ।।"},
{"c": "13.50", "t": "निषादा ऊचुः ।"},
{"c": "13.50", "n": "23", "i": 65203, "v": "अज्ञानाद्यत्कृतं पापं प्रसादं तत्र नः कुरु । करवाम प्रियं किं ते तन्नो ब्रूहि महामुने ।।"},
{"c": "13.50", "t": "भीष्म उवाच ।"},
{"c": "13.50", "n": "24", "i": 65204, "v": "इत्युक्तो मत्स्यमध्यस्थश्च्यवनो वाक्यमब्रवीत् । यो मेऽद्य परमः कामस्तं शृणुध्वं समाहिताः ।।"},
{"c": "13.50", "n": "25", "i": 65205, "v": "प्राणोत्सर्गं विक्रयं वा मत्स्यैर्यास्याम्यहं सह । संवासान्नोत्सहे त्यक्तुं सलिलाध्युषितानिमान् ।।"},
{"c": "13.50", "n": "26", "i": 65206, "v": "इत्युक्तास्ते निषादास्तु सुभृशं भयकम्पिताः । सर्वे विषण्णवदना नहुषाय न्यवेदयन् ।।"},
{"c": "13.51", "t": "भीष्म उवाच ।"},
{"c": "13.51", "n": "1", "i": 65207, "v": "नहुषस्तु ततः श्रुत्वा च्यवनं तं तथागतम् । त्वरितः प्रययौ तत्र सहामात्यपुरोहितः ।।"},
{"c": "13.51", "n": "2", "i": 65208, "v": "शौचं कृत्वा यथान्यायं प्राञ्जलिः प्रयतो नृपः । आत्मानमाचचक्षे च च्यवनाय महात्मने ।।"},
{"c": "13.51", "n": "3", "i": 65209, "v": "अर्चयामास तं चापि तस्य राज्ञः पुरोहितः । सत्यव्रतं महाभागं देवकल्पं विशां पते ।।"},
{"c": "13.51", "t": "नहुष उवाच ।"},
{"c": "13.51", "n": "4", "i": 65210, "v": "करवाणि प्रियं किं ते तन्मे व्याख्यातुमर्हसि । सर्वं कर्तास्मि भगवन्यद्यपि स्यात्सुदुष्करम् ।।"},
{"c": "13.51", "t": "च्यवन उवाच ।"},
{"c": "13.51", "n": "5", "i": 65211, "v": "श्रमेण महता युक्ताः कैवर्ता मत्स्यजीविनः । मम मूल्यं प्रयच्छैभ्यो मत्स्यानां विक्रयैः सह ।।"},
{"c": "13.51", "t": "नहुष उवाच ।"},
{"c": "13.51", "n": "6", "i": 65212, "v": "सहस्रं दीयतां मूल्यं निषादेभ्यः पुरोहित । निष्क्रयार्थं भगवतो यथाह भृगुनन्दनः ।।"},
{"c": "13.51", "t": "च्यवन उवाच ।"},
{"c": "13.51", "n": "7", "i": 65213, "v": "सहस्रं नाहमर्हामि किं वा त्वं मन्यसे नृप । सदृशं दीयतां मूल्यं स्वबुद्ध्या निश्चयं कुरु ।।"},
{"c": "13.51", "t": "नहुष उवाच ।"},
{"c": "13.51", "n": "8", "i": 65214, "v": "सहस्राणां शतं क्षिप्रं निषादेभ्यः प्रदीयताम् । स्यादेतत्तु भवेन्मूल्यं किं वान्यन्मन्यते भवान् ।।"},
{"c": "13.51", "t": "च्यवन उवाच ।"},
{"c": "13.51", "n": "9", "i": 65215, "v": "नाहं शतसहस्रेण निमेयः पार्थिवर्षभ । दीयतां सदृशं मूल्यममात्यैः सह चिन्तय ।।"},
{"c": "13.51", "t": "नहुष उवाच ।"},
{"c": "13.51", "n": "10", "i": 65216, "v": "कोटिः प्रदीयतां मूल्यं निषादेभ्यः पुरोहित । यदेतदपि नौपम्यमतो भूयः प्रदीयताम् ।।"},
{"c": "13.51", "t": "च्यवन उवाच ।"},
{"c": "13.51", "n": "11", "i": 65217, "v": "राजन्नार्हाम्यहं कोटिं भूयो वापि महाद्युते । सदृशं दीयतां मूल्यं ब्राह्मणैः सह चिन्तय ।।"},
{"c": "13.51", "t": "नहुष उवाच ।"},
{"c": "13.51", "n": "12", "i": 65218, "v": "अर्धराज्यं समग्रं वा निषादेभ्यः प्रदीयताम् । एतन्मूल्यमहं मन्ये किं वान्यन्मन्यसे द्विज ।।"},
{"c": "13.51", "t": "च्यवन उवाच ।"},
{"c": "13.51", "n": "13", "i": 65219, "v": "अर्धराज्यं समग्रं वा नाहमर्हामि पार्थिव । सदृशं दीयतां मूल्यमृषिभिः सह चिन्त्यताम् ।।"},
{"c": "13.51", "t": "भीष्म उवाच ।"},
{"c": "13.51", "n": "14", "i": 65220, "v": "महर्षेर्वचनं श्रुत्वा नहुषो दुःखकर्शितः । स चिन्तयामास तदा सहामात्यपुरोहितः ।।"},
{"c": "13.51", "n": "15", "i": 65221, "v": "तत्र त्वन्यो वनचरः कश्चिन्मूलफलाशनः । नहुषस्य समीपस्थो गविजातोऽभवन्मुनिः ।।"},
{"c": "13.51", "n": "16", "i": 65222, "v": "स समाभाष्य राजानमब्रवीद्द्विजसत्तमः । तोषयिष्याम्यहं विप्रं यथा तुष्टो भविष्यति ।।"},
{"c": "13.51", "n": "17", "i": 65223, "v": "नाहं मिथ्यावचो ब्रूयां स्वैरेष्वपि कुतोऽन्यथा । भवतो यदहं ब्रूयां तत्कार्यमविशङ्कया ।।"},
{"c": "13.51", "t": "नहुष उवाच ।"},
{"c": "13.51", "n": "18", "i": 65224, "v": "ब्रवीतु भगवान्मूल्यं महर्षेः सदृशं भृगोः । परित्रायस्व मामस्माद्विषयं च कुलं च मे ।।"},
{"c": "13.51", "n": "19", "i": 65225, "v": "हन्याद्धि भगवान्क्रुद्धस्त्रैलोक्यमपि केवलम् । किं पुनर्मां तपोहीनं बाहुवीर्यपरायणम् ।।"},
{"c": "13.51", "n": "20", "i": 65226, "v": "अगाधेऽम्भसि मग्नस्य सामात्यस्य सहर्त्विजः । प्लवो भव महर्षे त्वं कुरु मूल्यविनिश्चयम् ।।"},
{"c": "13.51", "t": "भीष्म उवाच ।"},
{"c": "13.51", "n": "21", "i": 65227, "v": "नहुषस्य वचः श्रुत्वा गविजातः प्रतापवान् । उवाच हर्षयन्सर्वानमात्यान्पार्थिवं च तम् ।।"},
{"c": "13.51", "n": "22", "i": 65228, "v": "अनर्घेया महाराज द्विजा वर्णमहत्तमाः । गावश्च पृथिवीपाल गौर्मूल्यं परिकल्प्यताम् ।।"},
{"c": "13.51", "n": "23", "i": 65229, "v": "नहुषस्तु ततः श्रुत्वा महर्षेर्वचनं नृप । हर्षेण महता युक्तः सहामात्यपुरोहितः ।।"},
{"c": "13.51", "n": "24", "i": 65230, "v": "अभिगम्य भृगोः पुत्रं च्यवनं संशितव्रतम् । इदं प्रोवाच नृपते वाचा संतर्पयन्निव ।।"},
{"c": "13.51", "n": "25", "i": 65231, "v": "उत्तिष्ठोत्तिष्ठ विप्रर्षे गवा क्रीतोऽसि भार्गव । एतन्मूल्यमहं मन्ये तव धर्मभृतां वर ।।"},
{"c": "13.51", "t": "च्यवन उवाच ।"},
{"c": "13.51", "n": "26", "i": 65232, "v": "उत्तिष्ठाम्येष राजेन्द्र सम्यक्क्रीतोऽस्मि तेऽनघ । गोभिस्तुल्यं न पश्यामि धनं किंचिदिहाच्युत ।।"},
{"c": "13.51", "n": "27", "i": 65233, "v": "कीर्तनं श्रवणं दानं दर्शनं चापि पार्थिव । गवां प्रशस्यते वीर सर्वपापहरं शिवम् ।।"},
{"c": "13.51", "n": "28", "i": 65234, "v": "गावो लक्ष्म्याः सदा मूलं गोषु पाप्मा न विद्यते । अन्नमेव सदा गावो देवानां परमं हविः ।।"},
{"c": "13.51", "n": "29", "i": 65235, "v": "स्वाहाकारवषट्कारौ गोषु नित्यं प्रतिष्ठितौ । गावो यज्ञप्रणेत्र्यो वै तथा यज्ञस्य ता मुखम् ।।"},
{"c": "13.51", "n": "30", "i": 65236, "v": "अमृतं ह्यक्षयं दिव्यं क्षरन्ति च वहन्ति च । अमृतायतनं चैताः सर्वलोकनमस्कृताः ।।"},
{"c": "13.51", "n": "31", "i": 65237, "v": "तेजसा वपुषा चैव गावो वह्निसमा भुवि । गावो हि सुमहत्तेजः प्राणिनां च सुखप्रदाः ।।"},
{"c": "13.51", "n": "32", "i": 65238, "v": "निविष्टं गोकुलं यत्र श्वासं मुञ्चति निर्भयम् । विराजयति तं देशं पाप्मानं चापकर्षति ।।"},
{"c": "13.51", "n": "33", "i": 65239, "v": "गावः स्वर्गस्य सोपानं गावः स्वर्गेऽपि पूजिताः । गावः कामदुघा देव्यो नान्यत्किंचित्परं स्मृतम् ।।"},
{"c": "13.51", "n": "34", "i": 65240, "v": "इत्येतद्गोषु मे प्रोक्तं माहात्म्यं पार्थिवर्षभ । गुणैकदेशवचनं शक्यं पारायणं न तु ।।"},
{"c": "13.51", "t": "निषादा ऊचुः ।"},
{"c": "13.51", "n": "35", "i": 65241, "v": "दर्शनं कथनं चैव सहास्माभिः कृतं मुने । सतां सप्तपदं मित्रं प्रसादं नः कुरु प्रभो ।।"},
{"c": "13.51", "n": "36", "i": 65242, "v": "हवींषि सर्वाणि यथा ह्युपभुङ्क्ते हुताशनः । एवं त्वमपि धर्मात्मन्पुरुषाग्निः प्रतापवान् ।।"},
{"c": "13.51", "n": "37", "i": 65243, "v": "प्रसादयामहे विद्वन्भवन्तं प्रणता वयम् । अनुग्रहार्थमस्माकमियं गौः प्रतिगृह्यताम् ।।"},
{"c": "13.51", "t": "च्यवन उवाच ।"},
{"c": "13.51", "n": "38", "i": 65244, "v": "कृपणस्य च यच्चक्षुर्मुनेराशीविषस्य च । नरं समूलं दहति कक्षमग्निरिव ज्वलन् ।।"},
{"c": "13.51", "n": "39", "i": 65245, "v": "प्रतिगृह्णामि वो धेनुं कैवर्ता मुक्तकिल्बिषाः । दिवं गच्छत वै क्षिप्रं मत्स्यैर्जालोद्धृतैः सह ।।"},
{"c": "13.51", "t": "भीष्म उवाच ।"},
{"c": "13.51", "n": "40", "i": 65246, "v": "ततस्तस्य प्रसादात्ते महर्षेर्भावितात्मनः । निषादास्तेन वाक्येन सह मत्स्यैर्दिवं ययुः ।।"},
{"c": "13.51", "n": "41", "i": 65247, "v": "ततः स राजा नहुषो विस्मितः प्रेक्ष्य धीवरान् । आरोहमाणांस्त्रिदिवं मत्स्यांश्च भरतर्षभ ।।"},
{"c": "13.51", "n": "42", "i": 65248, "v": "ततस्तौ गविजश्चैव च्यवनश्च भृगूद्वहः । वराभ्यामनुरूपाभ्यां छन्दयामासतुर्नृपम् ।।"},
{"c": "13.51", "n": "43", "i": 65249, "v": "ततो राजा महावीर्यो नहुषः पृथिवीपतिः । परमित्यब्रवीत्प्रीतस्तदा भरतसत्तम ।।"},
{"c": "13.51", "n": "44", "i": 65250, "v": "ततो जग्राह धर्मे स स्थितिमिन्द्रनिभो नृपः । तथेति चोदितः प्रीतस्तावृषी प्रत्यपूजयत् ।।"},
{"c": "13.51", "n": "45", "i": 65251, "v": "समाप्तदीक्षश्च्यवनस्ततोऽगच्छत्स्वमाश्रमम् । गविजश्च महातेजाः स्वमाश्रमपदं ययौ ।।"},
{"c": "13.51", "n": "46", "i": 65252, "v": "निषादाश्च दिवं जग्मुस्ते च मत्स्या जनाधिप । नहुषोऽपि वरं लब्ध्वा प्रविवेश पुरं स्वकम् ।।"},
{"c": "13.51", "n": "47", "i": 65253, "v": "एतत्ते कथितं तात यन्मां त्वं परिपृच्छसि । दर्शने यादृशः स्नेहः संवासे च युधिष्ठिर ।।"},
{"c": "13.51", "n": "48", "i": 65254, "v": "महाभाग्यं गवां चैव तथा धर्मविनिश्चयम् । किं भूयः कथ्यतां वीर किं ते हृदि विवक्षितम् ।।"},
{"c": "13.52", "t": "युधिष्ठिर उवाच ।"},
{"c": "13.52", "n": "1", "i": 65255, "v": "संशयो मे महाप्राज्ञ सुमहान्सागरोपमः । तन्मे शृणु महाबाहो श्रुत्वा चाख्यातुमर्हसि ।।"},
{"c": "13.52", "n": "2", "i": 65256, "v": "कौतूहलं मे सुमहज्जामदग्न्यं प्रति प्रभो । रामं धर्मभृतां श्रेष्ठं तन्मे व्याख्यातुमर्हसि ।।"},
{"c": "13.52", "n": "3", "i": 65257, "v": "कथमेष समुत्पन्नो रामः सत्यपराक्रमः । कथं ब्रह्मर्षिवंशे च क्षत्रधर्मा व्यजायत ।।"},
{"c": "13.52", "n": "4", "i": 65258, "v": "तदस्य संभवं राजन्निखिलेनानुकीर्तय । कौशिकाच्च कथं वंशात्क्षत्राद्वै ब्राह्मणोऽभवत् ।।"},
{"c": "13.52", "n": "5", "i": 65259, "v": "अहो प्रभावः सुमहानासीद्वै सुमहात्मनोः । रामस्य च नरव्याघ्र विश्वामित्रस्य चैव ह ।।"},
{"c": "13.52", "n": "6", "i": 65260, "v": "कथं पुत्रानतिक्रम्य तेषां नप्तृष्वथाभवत् । एष दोषः सुतान्हित्वा तन्मे व्याख्यातुमर्हसि ।।"},
{"c": "13.52", "t": "भीष्म उवाच ।"},
{"c": "13.52", "n": "7", "i": 65261, "v": "अत्राप्युदाहरन्तीममितिहासं पुरातनम् । च्यवनस्य च संवादं कुशिकस्य च भारत ।।"},
{"c": "13.52", "n": "8", "i": 65262, "v": "एतं दोषं पुरा दृष्ट्वा भार्गवश्च्यवनस्तदा । आगामिनं महाबुद्धिः स्ववंशे मुनिपुंगवः ।।"},
{"c": "13.52", "n": "9", "i": 65263, "v": "संचिन्त्य मनसा सर्वं गुणदोषबलाबलम् । दग्धुकामः कुलं सर्वं कुशिकानां तपोधनः ।।"},
{"c": "13.52", "n": "10", "i": 65264, "v": "च्यवनस्तमनुप्राप्य कुशिकं वाक्यमब्रवीत् । वस्तुमिच्छा समुत्पन्ना त्वया सह ममानघ ।।"},
{"c": "13.52", "t": "कुशिक उवाच ।"},
{"c": "13.52", "n": "11", "i": 65265, "v": "भगवन्सहधर्मोऽयं पण्डितैरिह धार्यते । प्रदानकाले कन्यानामुच्यते च सदा बुधैः ।।"},
{"c": "13.52", "n": "12", "i": 65266, "v": "यत्तु तावदतिक्रान्तं धर्मद्वारं तपोधन । तत्कार्यं प्रकरिष्यामि तदनुज्ञातुमर्हसि ।।"},
{"c": "13.52", "t": "भीष्म उवाच ।"},
{"c": "13.52", "n": "13", "i": 65267, "v": "अथासनमुपादाय च्यवनस्य महामुनेः । कुशिको भार्यया सार्धमाजगाम यतो मुनिः ।।"},
{"c": "13.52", "n": "14", "i": 65268, "v": "प्रगृह्य राजा भृङ्गारं पाद्यमस्मै न्यवेदयत् । कारयामास सर्वाश्च क्रियास्तस्य महात्मनः ।।"},
{"c": "13.52", "n": "15", "i": 65269, "v": "ततः स राजा च्यवनं मधुपर्कं यथाविधि । प्रत्यग्राहयदव्यग्रो महात्मा नियतव्रतः ।।"},
{"c": "13.52", "n": "16", "i": 65270, "v": "सत्कृत्य स तथा विप्रमिदं वचनमब्रवीत् । भगवन्परवन्तौ स्वो ब्रूहि किं करवावहे ।।"},
{"c": "13.52", "n": "17", "i": 65271, "v": "यदि राज्यं यदि धनं यदि गाः संशितव्रत । यज्ञदानानि च तथा ब्रूहि सर्वं ददामि ते ।।"},
{"c": "13.52", "n": "18", "i": 65272, "v": "इदं गृहमिदं राज्यमिदं धर्मासनं च ते । राजा त्वमसि शाध्युर्वीं भृत्योऽहं परवांस्त्वयि ।।"},
{"c": "13.52", "n": "19", "i": 65273, "v": "एवमुक्ते ततो वाक्ये च्यवनो भार्गवस्तदा । कुशिकं प्रत्युवाचेदं मुदा परमया युतः ।।"},
{"c": "13.52", "n": "20", "i": 65274, "v": "न राज्यं कामये राजन्न धनं न च योषितः । न च गा न च ते देशान्न यज्ञाञ्श्रूयतामिदम् ।।"},
{"c": "13.52", "n": "21", "i": 65275, "v": "नियमं कंचिदारप्स्ये युवयोर्यदि रोचते । परिचर्योऽस्मि यत्ताभ्यां युवाभ्यामविशङ्कया ।।"},
{"c": "13.52", "n": "22", "i": 65276, "v": "एवमुक्ते तदा तेन दंपती तौ जहर्षतुः । प्रत्यब्रूतां च तमृषिमेवमस्त्विति भारत ।।"},
{"c": "13.52", "n": "23", "i": 65277, "v": "अथ तं कुशिको हृष्टः प्रावेशयदनुत्तमम् । गृहोद्देशं ततस्तत्र दर्शनीयमदर्शयत् ।।"},
{"c": "13.52", "n": "24", "i": 65278, "v": "इयं शय्या भगवतो यथाकाममिहोष्यताम् । प्रयतिष्यावहे प्रीतिमाहर्तुं ते तपोधन ।।"},
{"c": "13.52", "n": "25", "i": 65279, "v": "अथ सूर्योऽतिचक्राम तेषां संवदतां तथा । अथर्षिश्चोदयामास पानमन्नं तथैव च ।।"},
{"c": "13.52", "n": "26", "i": 65280, "v": "तमपृच्छत्ततो राजा कुशिकः प्रणतस्तदा । किमन्नजातमिष्टं ते किमुपस्थापयाम्यहम् ।।"},
{"c": "13.52", "n": "27", "i": 65281, "v": "ततः स परया प्रीत्या प्रत्युवाच जनाधिपम् । औपपत्तिकमाहारं प्रयच्छस्वेति भारत ।।"},
{"c": "13.52", "n": "28", "i": 65282, "v": "तद्वचः पूजयित्वा तु तथेत्याह स पार्थिवः । यथोपपन्नं चाहारं तस्मै प्रादाज्जनाधिपः ।।"},
{"c": "13.52", "n": "29", "i": 65283, "v": "ततः स भगवान्भुक्त्वा दंपती प्राह धर्मवित् । स्वप्तुमिच्छाम्यहं निद्रा बाधते मामिति प्रभो ।।"},
{"c": "13.52", "n": "30", "i": 65284, "v": "ततः शय्यागृहं प्राप्य भगवानृषिसत्तमः । संविवेश नरेन्द्रस्तु सपत्नीकः स्थितोऽभवत् ।।"},
{"c": "13.52", "n": "31", "i": 65285, "v": "न प्रबोध्योऽस्मि संसुप्त इत्युवाचाथ भार्गवः । संवाहितव्यौ पादौ मे जागर्तव्यं च वां निशि ।।"},
{"c": "13.52", "n": "32", "i": 65286, "v": "अविशङ्कश्च कुशिकस्तथेत्याह स धर्मवित् । न प्रबोधयतां तं च तौ तदा रजनीक्षये ।।"},
{"c": "13.52", "n": "33", "i": 65287, "v": "यथादेशं महर्षेस्तु शुश्रूषापरमौ तदा । बभूवतुर्महाराज प्रयतावथ दंपती ।।"},
{"c": "13.52", "n": "34", "i": 65288, "v": "ततः स भगवान्विप्रः समादिश्य नराधिपम् । सुष्वापैकेन पार्श्वेन दिवसानेकविंशतिम् ।।"},
{"c": "13.52", "n": "35", "i": 65289, "v": "स तु राजा निराहारः सभार्यः कुरुनन्दन । पर्युपासत तं हृष्टश्च्यवनाराधने रतः ।।"},
{"c": "13.52", "n": "36", "i": 65290, "v": "भार्गवस्तु समुत्तस्थौ स्वयमेव तपोधनः । अकिंचिदुक्त्वा तु गृहान्निश्चक्राम महातपाः ।।"},
{"c": "13.52", "n": "37", "i": 65291, "v": "तमन्वगच्छतां तौ तु क्षुधितौ श्रमकर्शितौ । भार्यापती मुनिश्रेष्ठो न च ताववलोकयत् ।।"},
{"c": "13.52", "n": "38", "i": 65292, "v": "तयोस्तु प्रेक्षतोरेव भार्गवाणां कुलोद्वहः । अन्तर्हितोऽभूद्राजेन्द्र ततो राजापतत्क्षितौ ।।"},
{"c": "13.52", "n": "39", "i": 65293, "v": "स मुहूर्तं समाश्वस्य सह देव्या महाद्युतिः । पुनरन्वेषणे यत्नमकरोत्परमं तदा ।।"},
{"c": "13.53", "t": "युधिष्ठिर उवाच ।"},
{"c": "13.53", "n": "1", "i": 65294, "v": "तस्मिन्नन्तर्हिते विप्रे राजा किमकरोत्तदा । भार्या चास्य महाभागा तन्मे ब्रूहि पितामह ।।"},
{"c": "13.53", "t": "भीष्म उवाच ।"},
{"c": "13.53", "n": "2", "i": 65295, "v": "अदृष्ट्वा स महीपालस्तमृषिं सह भार्यया । परिश्रान्तो निववृते व्रीडितो नष्टचेतनः ।।"},
{"c": "13.53", "n": "3", "i": 65296, "v": "स प्रविश्य पुरीं दीनो नाभ्यभाषत किंचन । तदेव चिन्तयामास च्यवनस्य विचेष्टितम् ।।"},
{"c": "13.53", "n": "4", "i": 65297, "v": "अथ शून्येन मनसा प्रविवेश गृहं नृपः । ददर्श शयने तस्मिञ्शयानं भृगुनन्दनम् ।।"},
{"c": "13.53", "n": "5", "i": 65298, "v": "विस्मितौ तौ तु दृष्ट्वा तं तदाश्चर्यं विचिन्त्य च । दर्शनात्तस्य च मुनेर्विश्रान्तौ संबभूवतुः ।।"},
{"c": "13.53", "n": "6", "i": 65299, "v": "यथास्थानं तु तौ स्थित्वा भूयस्तं संववाहतुः । अथापरेण पार्श्वेन सुष्वाप स महामुनिः ।।"},
{"c": "13.53", "n": "7", "i": 65300, "v": "तेनैव च स कालेन प्रत्यबुध्यत वीर्यवान् । न च तौ चक्रतुः किंचिद्विकारं भयशङ्कितौ ।।"},
{"c": "13.53", "n": "8", "i": 65301, "v": "प्रतिबुद्धस्तु स मुनिस्तौ प्रोवाच विशां पते । तैलाभ्यङ्गो दीयतां मे स्नास्येऽहमिति भारत ।।"},
{"c": "13.53", "n": "9", "i": 65302, "v": "तथेति तौ प्रतिश्रुत्य क्षुधितौ श्रमकर्शितौ । शतपाकेन तैलेन महार्हेणोपतस्थतुः ।।"},
{"c": "13.53", "n": "10", "i": 65303, "v": "ततः सुखासीनमृषिं वाग्यतौ संववाहतुः । न च पर्याप्तमित्याह भार्गवः सुमहातपाः ।।"},
{"c": "13.53", "n": "11", "i": 65304, "v": "यदा तौ निर्विकारौ तु लक्षयामास भार्गवः । तत उत्थाय सहसा स्नानशालां विवेश ह । कॢप्तमेव तु तत्रासीत्स्नानीयं पार्थिवोचितम् ।।"},
{"c": "13.53", "n": "12", "i": 65305, "v": "असत्कृत्य तु तत्सर्वं तत्रैवान्तरधीयत । स मुनिः पुनरेवाथ नृपतेः पश्यतस्तदा । नासूयां चक्रतुस्तौ च दंपती भरतर्षभ ।।"},
{"c": "13.53", "n": "13", "i": 65306, "v": "अथ स्नातः स भगवान्सिंहासनगतः प्रभुः । दर्शयामास कुशिकं सभार्यं भृगुनन्दनः ।।"},
{"c": "13.53", "n": "14", "i": 65307, "v": "संहृष्टवदनो राजा सभार्यः कुशिको मुनिम् । सिद्धमन्नमिति प्रह्वो निर्विकारो न्यवेदयत् ।।"},
{"c": "13.53", "n": "15", "i": 65308, "v": "आनीयतामिति मुनिस्तं चोवाच नराधिपम् । राजा च समुपाजह्रे तदन्नं सह भार्यया ।।"},
{"c": "13.53", "n": "16", "i": 65309, "v": "मांसप्रकारान्विविधाञ्शाकानि विविधानि च । वेसवारविकारांश्च पानकानि लघूनि च ।।"},
{"c": "13.53", "n": "17", "i": 65310, "v": "रसालापूपकांश्चित्रान्मोदकानथ षाडवान् । रसान्नानाप्रकारांश्च वन्यं च मुनिभोजनम् ।।"},
{"c": "13.53", "n": "18", "i": 65311, "v": "फलानि च विचित्राणि तथा भोज्यानि भूरिशः । बदरेङ्गुदकाश्मर्यभल्लातकवटानि च ।।"},
{"c": "13.53", "n": "19", "i": 65312, "v": "गृहस्थानां च यद्भोज्यं यच्चापि वनवासिनाम् । सर्वमाहारयामास राजा शापभयान्मुनेः ।।"},
{"c": "13.53", "n": "20", "i": 65313, "v": "अथ सर्वमुपन्यस्तमग्रतश्च्यवनस्य तत् । ततः सर्वं समानीय तच्च शय्यासनं मुनिः ।।"},
{"c": "13.53", "n": "21", "i": 65314, "v": "वस्त्रैः शुभैरवच्छाद्य भोजनोपस्करैः सह । सर्वमादीपयामास च्यवनो भृगुनन्दनः ।।"},
{"c": "13.53", "n": "22", "i": 65315, "v": "न च तौ चक्रतुः कोपं दंपती सुमहाव्रतौ । तयोः संप्रेक्षतोरेव पुनरन्तर्हितोऽभवत् ।।"},
{"c": "13.53", "n": "23", "i": 65316, "v": "तत्रैव च स राजर्षिस्तस्थौ तां रजनीं तदा । सभार्यो वाग्यतः श्रीमान्न च तं कोप आविशत् ।।"},
{"c": "13.53", "n": "24", "i": 65317, "v": "नित्यं संस्कृतमन्नं तु विविधं राजवेश्मनि । शयनानि च मुख्यानि परिषेकाश्च पुष्कलाः ।।"},
{"c": "13.53", "n": "25", "i": 65318, "v": "वस्त्रं च विविधाकारमभवत्समुपार्जितम् । न शशाक ततो द्रष्टुमन्तरं च्यवनस्तदा ।।"},
{"c": "13.53", "n": "26", "i": 65319, "v": "पुनरेव च विप्रर्षिः प्रोवाच कुशिकं नृपम् । सभार्यो मां रथेनाशु वह यत्र ब्रवीम्यहम् ।।"},
{"c": "13.53", "n": "27", "i": 65320, "v": "तथेति च प्राह नृपो निर्विशङ्कस्तपोधनम् । क्रीडारथोऽस्तु भगवन्नुत सांग्रामिको रथः ।।"},
{"c": "13.53", "n": "28", "i": 65321, "v": "इत्युक्तः स मुनिस्तेन राज्ञा हृष्टेन तद्वचः । च्यवनः प्रत्युवाचेदं हृष्टः परपुरंजयम् ।।"},
{"c": "13.53", "n": "29", "i": 65322, "v": "सज्जीकुरु रथं क्षिप्रं यस्ते सांग्रामिको मतः । सायुधः सपताकश्च सशक्तिः कणयष्टिमान् ।।"},
{"c": "13.53", "n": "30", "i": 65323, "v": "किङ्किणीशतनिर्घोषो युक्तस्तोमरकल्पनैः । गदाखड्गनिबद्धश्च परमेषुशतान्वितः ।।"},
{"c": "13.53", "n": "31", "i": 65324, "v": "ततः स तं तथेत्युक्त्वा कल्पयित्वा महारथम् । भार्यां वामे धुरि तदा चात्मानं दक्षिणे तथा ।।"},
{"c": "13.53", "n": "32", "i": 65325, "v": "त्रिदंष्ट्रं वज्रसूच्यग्रं प्रतोदं तत्र चादधत् । सर्वमेतत्ततो दत्त्वा नृपो वाक्यमथाब्रवीत् ।।"},
{"c": "13.53", "n": "33", "i": 65326, "v": "भगवन्क्व रथो यातु ब्रवीतु भृगुनन्दनः । यत्र वक्ष्यसि विप्रर्षे तत्र यास्यति ते रथः ।।"},
{"c": "13.53", "n": "34", "i": 65327, "v": "एवमुक्तस्तु भगवान्प्रत्युवाचाथ तं नृपम् । इतःप्रभृति यातव्यं पदकं पदकं शनैः ।।"},
{"c": "13.53", "n": "35", "i": 65328, "v": "श्रमो मम यथा न स्यात्तथा मे छन्दचारिणौ । सुखं चैवास्मि वोढव्यो जनः सर्वश्च पश्यतु ।।"},
{"c": "13.53", "n": "36", "i": 65329, "v": "नोत्सार्यः पथिकः कश्चित्तेभ्यो दास्याम्यहं वसु । ब्राह्मणेभ्यश्च ये कामानर्थयिष्यन्ति मां पथि ।।"},
{"c": "13.53", "n": "37", "i": 65330, "v": "सर्वं दास्याम्यशेषेण धनं रत्नानि चैव हि । क्रियतां निखिलेनैतन्मा विचारय पार्थिव ।।"},
{"c": "13.53", "n": "38", "i": 65331, "v": "तस्य तद्वचनं श्रुत्वा राजा भृत्यानथाब्रवीत् । यद्यद्ब्रूयान्मुनिस्तत्तत्सर्वं देयमशङ्कितैः ।।"},
{"c": "13.53", "n": "39", "i": 65332, "v": "ततो रत्नान्यनेकानि स्त्रियो युग्यमजाविकम् । कृताकृतं च कनकं गजेन्द्राश्चाचलोपमाः ।।"},
{"c": "13.53", "n": "40", "i": 65333, "v": "अन्वगच्छन्त तमृषिं राजामात्याश्च सर्वशः । हाहाभूतं च तत्सर्वमासीन्नगरमार्तिमत् ।।"},
{"c": "13.53", "n": "41", "i": 65334, "v": "तौ तीक्ष्णाग्रेण सहसा प्रतोदेन प्रचोदितौ । पृष्ठे विद्धौ कटे चैव निर्विकारौ तमूहतुः ।।"},
{"c": "13.53", "n": "42", "i": 65335, "v": "वेपमानौ विराहारौ पञ्चाशद्रात्रकर्शितौ । कथंचिदूहतुर्वीरौ दंपती तं रथोत्तमम् ।।"},
{"c": "13.53", "n": "43", "i": 65336, "v": "बहुशो भृशविद्धौ तौ क्षरमाणौ क्षतोद्भवम् । ददृशाते महाराज पुष्पिताविव किंशुकौ ।।"},
{"c": "13.53", "n": "44", "i": 65337, "v": "तौ दृष्ट्वा पौरवर्गस्तु भृशं शोकपरायणः । अभिशापभयात्त्रस्तो न च किंचिदुवाच ह ।।"},
{"c": "13.53", "n": "45", "i": 65338, "v": "द्वन्द्वशश्चाब्रुवन्सर्वे पश्यध्वं तपसो बलम् । क्रुद्धा अपि मुनिश्रेष्ठं वीक्षितुं नैव शक्नुमः ।।"},
{"c": "13.53", "n": "46", "i": 65339, "v": "अहो भगवतो वीर्यं महर्षेर्भावितात्मनः । राज्ञश्चापि सभार्यस्य धैर्यं पश्यत यादृशम् ।।"},
{"c": "13.53", "n": "47", "i": 65340, "v": "श्रान्तावपि हि कृच्छ्रेण रथमेतं समूहतुः । न चैतयोर्विकारं वै ददर्श भृगुनन्दनः ।।"},
{"c": "13.53", "t": "भीष्म उवाच ।"},
{"c": "13.53", "n": "48", "i": 65341, "v": "ततः स निर्विकारौ तौ दृष्ट्वा भृगुकुलोद्वहः । वसु विश्राणयामास यथा वैश्रवणस्तथा ।।"},
{"c": "13.53", "n": "49", "i": 65342, "v": "तत्रापि राजा प्रीतात्मा यथाज्ञप्तमथाकरोत् । ततोऽस्य भगवान्प्रीतो बभूव मुनिसत्तमः ।।"},
{"c": "13.53", "n": "50", "i": 65343, "v": "अवतीर्य रथश्रेष्ठाद्दंपती तौ मुमोच ह । विमोच्य चैतौ विधिवत्ततो वाक्यमुवाच ह ।।"},
{"c": "13.53", "n": "51", "i": 65344, "v": "स्निग्धगम्भीरया वाचा भार्गवः सुप्रसन्नया । ददानि वां वरं श्रेष्ठं तद्ब्रूतामिति भारत ।।"},
{"c": "13.53", "n": "52", "i": 65345, "v": "सुकुमारौ च तौ विद्वान्कराभ्यां मुनिसत्तमः । पस्पर्शामृतकल्पाभ्यां स्नेहाद्भरतसत्तम ।।"},
{"c": "13.53", "n": "53", "i": 65346, "v": "अथाब्रवीन्नृपो वाक्यं श्रमो नास्त्यावयोरिह । विश्रान्तौ स्वः प्रभावात्ते ध्यानेनैवेति भार्गव ।।"},
{"c": "13.53", "n": "54", "i": 65347, "v": "अथ तौ भगवान्प्राह प्रहृष्टश्च्यवनस्तदा । न वृथा व्याहृतं पूर्वं यन्मया तद्भविष्यति ।।"},
{"c": "13.53", "n": "55", "i": 65348, "v": "रमणीयः समुद्देशो गङ्गातीरमिदं शुभम् । कंचित्कालं व्रतपरो निवत्स्यामीह पार्थिव ।।"},
{"c": "13.53", "n": "56", "i": 65349, "v": "गम्यतां स्वपुरं पुत्र विश्रान्तः पुनरेष्यसि । इहस्थं मां सभार्यस्त्वं द्रष्टासि श्वो नराधिप ।।"},
{"c": "13.53", "n": "57", "i": 65350, "v": "न च मन्युस्त्वया कार्यः श्रेयस्ते समुपस्थितम् । यत्काङ्क्षितं हृदिस्थं ते तत्सर्वं संभविष्यति ।।"},
{"c": "13.53", "n": "58", "i": 65351, "v": "इत्येवमुक्तः कुशिकः प्रहृष्टेनान्तरात्मना । प्रोवाच मुनिशार्दूलमिदं वचनमर्थवत् ।।"},
{"c": "13.53", "n": "59", "i": 65352, "v": "न मे मन्युर्महाभाग पूतोऽस्मि भगवंस्त्वया । संवृत्तौ यौवनस्थौ स्वो वपुष्मन्तौ बलान्वितौ ।।"},
{"c": "13.53", "n": "60", "i": 65353, "v": "प्रतोदेन व्रणा ये मे सभार्यस्य कृतास्त्वया । तान्न पश्यामि गात्रेषु स्वस्थोऽस्मि सह भार्यया ।।"},
{"c": "13.53", "n": "61", "i": 65354, "v": "इमां च देवीं पश्यामि मुने दिव्याप्सरोपमाम् । श्रिया परमया युक्तां यथादृष्टां मया पुरा ।।"},
{"c": "13.53", "n": "62", "i": 65355, "v": "तव प्रसादात्संवृत्तमिदं सर्वं महामुने । नैतच्चित्रं तु भगवंस्त्वयि सत्यपराक्रम ।।"},
{"c": "13.53", "n": "63", "i": 65356, "v": "इत्युक्तः प्रत्युवाचेदं च्यवनः कुशिकं तदा । आगच्छेथाः सभार्यश्च त्वमिहेति नराधिप ।।"},
{"c": "13.53", "n": "64", "i": 65357, "v": "इत्युक्तः समनुज्ञातो राजर्षिरभिवाद्य तम् । प्रययौ वपुषा युक्तो नगरं देवराजवत् ।।"},
{"c": "13.53", "n": "65", "i": 65358, "v": "तत एनमुपाजग्मुरमात्याः सपुरोहिताः । बलस्था गणिकायुक्ताः सर्वाः प्रकृतयस्तथा ।।"},
{"c": "13.53", "n": "66", "i": 65359, "v": "तैर्वृतः कुशिको राजा श्रिया परमया ज्वलन् । प्रविवेश पुरं हृष्टः पूज्यमानोऽथ बन्दिभिः ।।"},
{"c": "13.53", "n": "67", "i": 65360, "v": "ततः प्रविश्य नगरं कृत्वा सर्वाह्णिकक्रियाः । भुक्त्वा सभार्यो रजनीमुवास स महीपतिः ।।"},
{"c": "13.53", "n": "68", "i": 65361, "v": "ततस्तु तौ नवमभिवीक्ष्य यौवनं; परस्परं विगतजराविवामरौ । ननन्दतुः शयनगतौ वपुर्धरौ; श्रिया युतौ द्विजवरदत्तया तया ।।"},
{"c": "13.53", "n": "69", "i": 65362, "v": "स चाप्यृषिर्भृगुकुलकीर्तिवर्धन;स्तपोधनो वनमभिराममृद्धिमत् । मनीषया बहुविधरत्नभूषितं; ससर्ज यन्नास्ति शतक्रतोरपि ।।"},
{"c": "13.54", "t": "भीष्म उवाच ।"},
{"c": "13.54", "n": "1", "i": 65363, "v": "ततः स राजा रात्र्यन्ते प्रतिबुद्धो महामनाः । कृतपूर्वाह्णिकः प्रायात्सभार्यस्तद्वनं प्रति ।।"},
{"c": "13.54", "n": "2", "i": 65364, "v": "ततो ददर्श नृपतिः प्रासादं सर्वकाञ्चनम् । मणिस्तम्भसहस्राढ्यं गन्धर्वनगरोपमम् । तत्र दिव्यानभिप्रायान्ददर्श कुशिकस्तदा ।।"},
{"c": "13.54", "n": "3", "i": 65365, "v": "पर्वतान्रम्यसानूंश्च नलिनीश्च सपङ्कजाः । चित्रशालाश्च विविधास्तोरणानि च भारत । शाद्वलोपचितां भूमिं तथा काञ्चनकुट्टिमाम् ।।"},
{"c": "13.54", "n": "4", "i": 65366, "v": "सहकारान्प्रफुल्लांश्च केतकोद्दालकान्धवान् । अशोकान्मुचुकुन्दांश्च फुल्लांश्चैवातिमुक्तकान् ।।"},
{"c": "13.54", "n": "5", "i": 65367, "v": "चम्पकांस्तिलकान्भव्यान्पनसान्वञ्जुलानपि । पुष्पितान्कर्णिकारांश्च तत्र तत्र ददर्श ह ।।"},
{"c": "13.54", "n": "6", "i": 65368, "v": "श्यामां वारणपुष्पीं च तथाष्टापदिकां लताम् । तत्र तत्र परिकॢप्ता ददर्श स महीपतिः ।।"},
{"c": "13.54", "n": "7", "i": 65369, "v": "वृक्षान्पद्मोत्पलधरान्सर्वर्तुकुसुमांस्तथा । विमानच्छन्दकांश्चापि प्रासादान्पद्मसंनिभान् ।।"},
{"c": "13.54", "n": "8", "i": 65370, "v": "शीतलानि च तोयानि क्वचिदुष्णानि भारत । आसनानि विचित्राणि शयनप्रवराणि च ।।"},
{"c": "13.54", "n": "9", "i": 65371, "v": "पर्यङ्कान्सर्वसौवर्णान्परार्ध्यास्तरणास्तृतान् । भक्ष्यभोज्यमनन्तं च तत्र तत्रोपकल्पितम् ।।"},
{"c": "13.54", "n": "10", "i": 65372, "v": "वाणीवादाञ्छुकांश्चापि शारिकाभृङ्गराजकान् । कोकिलाञ्छतपत्रांश्च कोयष्टिमककुक्कुटान् ।।"},
{"c": "13.54", "n": "11", "i": 65373, "v": "मयूरान्कुक्कुटांश्चापि पुत्रकाञ्जीवजीवकान् । चकोरान्वानरान्हंसान्सारसांश्चक्रसाह्वयान् ।।"},
{"c": "13.54", "n": "12", "i": 65374, "v": "समन्ततः प्रणदितान्ददर्श सुमनोहरान् । क्वचिदप्सरसां संघान्गन्धर्वाणां च पार्थिव ।।"},
{"c": "13.54", "n": "13", "i": 65375, "v": "कान्ताभिरपरांस्तत्र परिष्वक्तान्ददर्श ह । न ददर्श च तान्भूयो ददर्श च पुनर्नृपः ।।"},
{"c": "13.54", "n": "14", "i": 65376, "v": "गीतध्वनिं सुमधुरं तथैवाध्ययनध्वनिम् । हंसान्सुमधुरांश्चापि तत्र शुश्राव पार्थिवः ।।"},
{"c": "13.54", "n": "15", "i": 65377, "v": "तं दृष्ट्वात्यद्भुतं राजा मनसाचिन्तयत्तदा । स्वप्नोऽयं चित्तविभ्रंश उताहो सत्यमेव तु ।।"},
{"c": "13.54", "n": "16", "i": 65378, "v": "अहो सह शरीरेण प्राप्तोऽस्मि परमां गतिम् । उत्तरान्वा कुरून्पुण्यानथ वाप्यमरावतीम् ।।"},
{"c": "13.54", "n": "17", "i": 65379, "v": "किं त्विदं महदाश्चर्यं संपश्यामीत्यचिन्तयत् । एवं संचिन्तयन्नेव ददर्श मुनिपुंगवम् ।।"},
{"c": "13.54", "n": "18", "i": 65380, "v": "तस्मिन्विमाने सौवर्णे मणिस्तम्भसमाकुले । महार्हे शयने दिव्ये शयानं भृगुनन्दनम् ।।"},
{"c": "13.54", "n": "19", "i": 65381, "v": "तमभ्ययात्प्रहर्षेण नरेन्द्रः सह भार्यया । अन्तर्हितस्ततो भूयश्च्यवनः शयनं च तत् ।।"},
{"c": "13.54", "n": "20", "i": 65382, "v": "ततोऽन्यस्मिन्वनोद्देशे पुनरेव ददर्श तम् । कौश्यां बृस्यां समासीनं जपमानं महाव्रतम् । एवं योगबलाद्विप्रो मोहयामास पार्थिवम् ।।"},
{"c": "13.54", "n": "21", "i": 65383, "v": "क्षणेन तद्वनं चैव ते चैवाप्सरसां गणाः । गन्धर्वाः पादपाश्चैव सर्वमन्तरधीयत ।।"},
{"c": "13.54", "n": "22", "i": 65384, "v": "निःशब्दमभवच्चापि गङ्गाकूलं पुनर्नृप । कुशवल्मीकभूयिष्ठं बभूव च यथा पुरा ।।"},
{"c": "13.54", "n": "23", "i": 65385, "v": "ततः स राजा कुशिकः सभार्यस्तेन कर्मणा । विस्मयं परमं प्राप्तस्तद्दृष्ट्वा महदद्भुतम् ।।"},
{"c": "13.54", "n": "24", "i": 65386, "v": "ततः प्रोवाच कुशिको भार्यां हर्षसमन्वितः । पश्य भद्रे यथा भावाश्चित्रा दृष्टाः सुदुर्लभाः ।।"},
{"c": "13.54", "n": "25", "i": 65387, "v": "प्रसादाद्भृगुमुख्यस्य किमन्यत्र तपोबलात् । तपसा तदवाप्यं हि यन्न शक्यं मनोरथैः ।।"},
{"c": "13.54", "n": "26", "i": 65388, "v": "त्रैलोक्यराज्यादपि हि तप एव विशिष्यते । तपसा हि सुतप्तेन क्रीडत्येष तपोधनः ।।"},
{"c": "13.54", "n": "27", "i": 65389, "v": "अहो प्रभावो ब्रह्मर्षेश्च्यवनस्य महात्मनः । इच्छन्नेष तपोवीर्यादन्याँल्लोकान्सृजेदपि ।।"},
{"c": "13.54", "n": "28", "i": 65390, "v": "ब्राह्मणा एव जायेरन्पुण्यवाग्बुद्धिकर्मणः । उत्सहेदिह कर्तुं हि कोऽन्यो वै च्यवनादृते ।।"},
{"c": "13.54", "n": "29", "i": 65391, "v": "ब्राह्मण्यं दुर्लभं लोके राज्यं हि सुलभं नरैः । ब्राह्मण्यस्य प्रभावाद्धि रथे युक्तौ स्वधुर्यवत् ।।"},
{"c": "13.54", "n": "30", "i": 65392, "v": "इत्येवं चिन्तयानः स विदितश्च्यवनस्य वै । संप्रेक्ष्योवाच स नृपं क्षिप्रमागम्यतामिति ।।"},
{"c": "13.54", "n": "31", "i": 65393, "v": "इत्युक्तः सहभार्यस्तमभ्यगच्छन्महामुनिम् । शिरसा वन्दनीयं तमवन्दत स पार्थिवः ।।"},
{"c": "13.54", "n": "32", "i": 65394, "v": "तस्याशिषः प्रयुज्याथ स मुनिस्तं नराधिपम् । निषीदेत्यब्रवीद्धीमान्सान्त्वयन्पुरुषर्षभ ।।"},
{"c": "13.54", "n": "33", "i": 65395, "v": "ततः प्रकृतिमापन्नो भार्गवो नृपते नृपम् । उवाच श्लक्ष्णया वाचा तर्पयन्निव भारत ।।"},
{"c": "13.54", "n": "34", "i": 65396, "v": "राजन्सम्यग्जितानीह पञ्च पञ्चसु यत्त्वया । मनःषष्ठानीन्द्रियाणि कृच्छ्रान्मुक्तोऽसि तेन वै ।।"},
{"c": "13.54", "n": "35", "i": 65397, "v": "सम्यगाराधितः पुत्र त्वयाहं वदतां वर । न हि ते वृजिनं किंचित्सुसूक्ष्ममपि विद्यते ।।"},
{"c": "13.54", "n": "36", "i": 65398, "v": "अनुजानीहि मां राजन्गमिष्यामि यथागतम् । प्रीतोऽस्मि तव राजेन्द्र वरश्च प्रतिगृह्यताम् ।।"},
{"c": "13.54", "t": "कुशिक उवाच ।"},
{"c": "13.54", "n": "37", "i": 65399, "v": "अग्निमध्यगतेनेदं भगवन्संनिधौ मया । वर्तितं भृगुशार्दूल यन्न दग्धोऽस्मि तद्बहु ।।"},
{"c": "13.54", "n": "38", "i": 65400, "v": "एष एव वरो मुख्यः प्राप्तो मे भृगुनन्दन । यत्प्रीतोऽसि समाचारात्कुलं पूतं ममानघ ।।"},
{"c": "13.54", "n": "39", "i": 65401, "v": "एष मेऽनुग्रहो विप्र जीविते च प्रयोजनम् । एतद्राज्यफलं चैव तपश्चैतत्परं मम ।।"},
{"c": "13.54", "n": "40", "i": 65402, "v": "यदि तु प्रीतिमान्विप्र मयि त्वं भृगुनन्दन । अस्ति मे संशयः कश्चित्तन्मे व्याख्यातुमर्हसि ।।"},
{"c": "13.55", "t": "च्यवन उवाच ।"},
{"c": "13.55", "n": "1", "i": 65403, "v": "वरश्च गृह्यतां मत्तो यश्च ते संशयो हृदि । तं च ब्रूहि नरश्रेष्ठ सर्वं संपादयामि ते ।।"},
{"c": "13.55", "t": "कुशिक उवाच ।"},
{"c": "13.55", "n": "2", "i": 65404, "v": "यदि प्रीतोऽसि भगवंस्ततो मे वद भार्गव । कारणं श्रोतुमिच्छामि मद्गृहे वासकारितम् ।।"},
{"c": "13.55", "n": "3", "i": 65405, "v": "शयनं चैकपार्श्वेन दिवसानेकविंशतिम् । अकिंचिदुक्त्वा गमनं बहिश्च मुनिपुंगव ।।"},
{"c": "13.55", "n": "4", "i": 65406, "v": "अन्तर्धानमकस्माच्च पुनरेव च दर्शनम् । पुनश्च शयनं विप्र दिवसानेकविंशतिम् ।।"},
{"c": "13.55", "n": "5", "i": 65407, "v": "तैलाभ्यक्तस्य गमनं भोजनं च गृहे मम । समुपानीय विविधं यद्दग्धं जातवेदसा । निर्याणं च रथेनाशु सहसा यत्कृतं त्वया ।।"},
{"c": "13.55", "n": "6", "i": 65408, "v": "धनानां च विसर्गस्य वनस्यापि च दर्शनम् । प्रासादानां बहूनां च काञ्चनानां महामुने ।।"},
{"c": "13.55", "n": "7", "i": 65409, "v": "मणिविद्रुमपादानां पर्यङ्कानां च दर्शनम् । पुनश्चादर्शनं तस्य श्रोतुमिच्छामि कारणम् ।।"},
{"c": "13.55", "n": "8", "i": 65410, "v": "अतीव ह्यत्र मुह्यामि चिन्तयानो दिवानिशम् । न चैवात्राधिगच्छामि सर्वस्यास्य विनिश्चयम् । एतदिच्छामि कार्त्स्न्येन सत्यं श्रोतुं तपोधन ।।"},
{"c": "13.55", "t": "च्यवन उवाच ।"},
{"c": "13.55", "n": "9", "i": 65411, "v": "शृणु सर्वमशेषेण यदिदं येन हेतुना । न हि शक्यमनाख्यातुमेवं पृष्टेन पार्थिव ।।"},
{"c": "13.55", "n": "10", "i": 65412, "v": "पितामहस्य वदतः पुरा देवसमागमे । श्रुतवानस्मि यद्राजंस्तन्मे निगदतः शृणु ।।"},
{"c": "13.55", "n": "11", "i": 65413, "v": "ब्रह्मक्षत्रविरोधेन भविता कुलसंकरः । पौत्रस्ते भविता राजंस्तेजोवीर्यसमन्वितः ।।"},
{"c": "13.55", "n": "12", "i": 65414, "v": "ततः स्वकुलरक्षार्थमहं त्वा समुपागमम् । चिकीर्षन्कुशिकोच्छेदं संदिधक्षुः कुलं तव ।।"},
{"c": "13.55", "n": "13", "i": 65415, "v": "ततोऽहमागम्य पुरा त्वामवोचं महीपते । नियमं कंचिदारप्स्ये शुश्रूषा क्रियतामिति ।।"},
{"c": "13.55", "n": "14", "i": 65416, "v": "न च ते दुष्कृतं किंचिदहमासादयं गृहे । तेन जीवसि राजर्षे न भवेथास्ततोऽन्यथा ।।"},
{"c": "13.55", "n": "15", "i": 65417, "v": "एतां बुद्धिं समास्थाय दिवसानेकविंशतिम् । सुप्तोऽस्मि यदि मां कश्चिद्बोधयेदिति पार्थिव ।।"},
{"c": "13.55", "n": "16", "i": 65418, "v": "यदा त्वया सभार्येण संसुप्तो न प्रबोधितः । अहं तदैव ते प्रीतो मनसा राजसत्तम ।।"},
{"c": "13.55", "n": "17", "i": 65419, "v": "उत्थाय चास्मि निष्क्रान्तो यदि मां त्वं महीपते । पृच्छेः क्व यास्यसीत्येवं शपेयं त्वामिति प्रभो ।।"},
{"c": "13.55", "n": "18", "i": 65420, "v": "अन्तर्हितश्चास्मि पुनः पुनरेव च ते गृहे । योगमास्थाय संविष्टो दिवसानेकविंशतिम् ।।"},
{"c": "13.55", "n": "19", "i": 65421, "v": "क्षुधितो मामसूयेथाः श्रमाद्वेति नराधिप । एतां बुद्धिं समास्थाय कर्शितौ वां मया क्षुधा ।।"},
{"c": "13.55", "n": "20", "i": 65422, "v": "न च तेऽभूत्सुसूक्ष्मोऽपि मन्युर्मनसि पार्थिव । सभार्यस्य नरश्रेष्ठ तेन ते प्रीतिमानहम् ।।"},
{"c": "13.55", "n": "21", "i": 65423, "v": "भोजनं च समानाय्य यत्तदादीपितं मया । क्रुध्येथा यदि मात्सर्यादिति तन्मर्षितं च ते ।।"},
{"c": "13.55", "n": "22", "i": 65424, "v": "ततोऽहं रथमारुह्य त्वामवोचं नराधिप । सभार्यो मां वहस्वेति तच्च त्वं कृतवांस्तथा ।।"},
{"c": "13.55", "n": "23", "i": 65425, "v": "अविशङ्को नरपते प्रीतोऽहं चापि तेन ते । धनोत्सर्गेऽपि च कृते न त्वां क्रोधः प्रधर्षयत् ।।"},
{"c": "13.55", "n": "24", "i": 65426, "v": "ततः प्रीतेन ते राजन्पुनरेतत्कृतं तव । सभार्यस्य वनं भूयस्तद्विद्धि मनुजाधिप ।।"},
{"c": "13.55", "n": "25", "i": 65427, "v": "प्रीत्यर्थं तव चैतन्मे स्वर्गसंदर्शनं कृतम् । यत्ते वनेऽस्मिन्नृपते दृष्टं दिव्यं निदर्शनम् ।।"},
{"c": "13.55", "n": "26", "i": 65428, "v": "स्वर्गोद्देशस्त्वया राजन्सशरीरेण पार्थिव । मुहूर्तमनुभूतोऽसौ सभार्येण नृपोत्तम ।।"},
{"c": "13.55", "n": "27", "i": 65429, "v": "निदर्शनार्थं तपसो धर्मस्य च नराधिप । तत्र यासीत्स्पृहा राजंस्तच्चापि विदितं मम ।।"},
{"c": "13.55", "n": "28", "i": 65430, "v": "ब्राह्मण्यं काङ्क्षसे हि त्वं तपश्च पृथिवीपते । अवमन्य नरेन्द्रत्वं देवेन्द्रत्वं च पार्थिव ।।"},
{"c": "13.55", "n": "29", "i": 65431, "v": "एवमेतद्यथात्थ त्वं ब्राह्मण्यं तात दुर्लभम् । ब्राह्मण्ये सति चर्षित्वमृषित्वे च तपस्विता ।।"},
{"c": "13.55", "n": "30", "i": 65432, "v": "भविष्यत्येष ते कामः कुशिकात्कौशिको द्विजः । तृतीयं पुरुषं प्राप्य ब्राह्मणत्वं गमिष्यति ।।"},
{"c": "13.55", "n": "31", "i": 65433, "v": "वंशस्ते पार्थिवश्रेष्ठ भृगूणामेव तेजसा । पौत्रस्ते भविता विप्र तपस्वी पावकद्युतिः ।।"},
{"c": "13.55", "n": "32", "i": 65434, "v": "यः स देवमनुष्याणां भयमुत्पादयिष्यति । त्रयाणां चैव लोकानां सत्यमेतद्ब्रवीमि ते ।।"},
{"c": "13.55", "n": "33", "i": 65435, "v": "वरं गृहाण राजर्षे यस्ते मनसि वर्तते । तीर्थयात्रां गमिष्यामि पुरा कालोऽतिवर्तते ।।"},
{"c": "13.55", "t": "कुशिक उवाच ।"},
{"c": "13.55", "n": "34", "i": 65436, "v": "एष एव वरो मेऽद्य यत्त्वं प्रीतो महामुने । भवत्वेतद्यथात्थ त्वं तपः पौत्रे ममानघ । ब्राह्मण्यं मे कुलस्यास्तु भगवन्नेष मे वरः ।।"},
{"c": "13.55", "n": "35", "i": 65437, "v": "पुनश्चाख्यातुमिच्छामि भगवन्विस्तरेण वै । कथमेष्यति विप्रत्वं कुलं मे भृगुनन्दन । कश्चासौ भविता बन्धुर्मम कश्चापि संमतः ।।"},
{"c": "13.56", "t": "च्यवन उवाच ।"},
{"c": "13.56", "n": "1", "i": 65438, "v": "अवश्यं कथनीयं मे तवैतन्नरपुंगव । यदर्थं त्वाहमुच्छेत्तुं संप्राप्तो मनुजाधिप ।।"},
{"c": "13.56", "n": "2", "i": 65439, "v": "भृगूणां क्षत्रिया याज्या नित्यमेव जनाधिप । ते च भेदं गमिष्यन्ति दैवयुक्तेन हेतुना ।।"},
{"c": "13.56", "n": "3", "i": 65440, "v": "क्षत्रियाश्च भृगून्सर्वान्वधिष्यन्ति नराधिप । आ गर्भादनुकृन्तन्तो दैवदण्डनिपीडिताः ।।"},
{"c": "13.56", "n": "4", "i": 65441, "v": "तत उत्पत्स्यतेऽस्माकं कुले गोत्रविवर्धनः । और्वो नाम महातेजा ज्वलनार्कसमद्युतिः ।।"},
{"c": "13.56", "n": "5", "i": 65442, "v": "स त्रैलोक्यविनाशाय कोपाग्निं जनयिष्यति । महीं सपर्वतवनां यः करिष्यति भस्मसात् ।।"},
{"c": "13.56", "n": "6", "i": 65443, "v": "कंचित्कालं तु तं वह्निं स एव शमयिष्यति । समुद्रे वडवावक्त्रे प्रक्षिप्य मुनिसत्तमः ।।"},
{"c": "13.56", "n": "7", "i": 65444, "v": "पुत्रं तस्य महाभागमृचीकं भृगुनन्दनम् । साक्षात्कृत्स्नो धनुर्वेदः समुपस्थास्यतेऽनघ ।।"},
{"c": "13.56", "n": "8", "i": 65445, "v": "क्षत्रियाणामभावाय दैवयुक्तेन हेतुना । स तु तं प्रतिगृह्यैव पुत्रे संक्रामयिष्यति ।।"},
{"c": "13.56", "n": "9", "i": 65446, "v": "जमदग्नौ महाभागे तपसा भावितात्मनि । स चापि भृगुशार्दूलस्तं वेदं धारयिष्यति ।।"},
{"c": "13.56", "n": "10", "i": 65447, "v": "कुलात्तु तव धर्मात्मन्कन्यां सोऽधिगमिष्यति । उद्भावनार्थं भवतो वंशस्य नृपसत्तम ।।"},
{"c": "13.56", "n": "11", "i": 65448, "v": "गाधेर्दुहितरं प्राप्य पौत्रीं तव महातपाः । ब्राह्मणं क्षत्रधर्माणं राममुत्पादयिष्यति ।।"},
{"c": "13.56", "n": "12", "i": 65449, "v": "क्षत्रियं विप्रकर्माणं बृहस्पतिमिवौजसा । विश्वामित्रं तव कुले गाधेः पुत्रं सुधार्मिकम् । तपसा महता युक्तं प्रदास्यति महाद्युते ।।"},
{"c": "13.56", "n": "13", "i": 65450, "v": "स्त्रियौ तु कारणं तत्र परिवर्ते भविष्यतः । पितामहनियोगाद्वै नान्यथैतद्भविष्यति ।।"},
{"c": "13.56", "n": "14", "i": 65451, "v": "तृतीये पुरुषे तुभ्यं ब्राह्मणत्वमुपैष्यति । भविता त्वं च संबन्धी भृगूणां भावितात्मनाम् ।।"},
{"c": "13.56", "t": "भीष्म उवाच ।"},
{"c": "13.56", "n": "15", "i": 65452, "v": "कुशिकस्तु मुनेर्वाक्यं च्यवनस्य महात्मनः । श्रुत्वा हृष्टोऽभवद्राजा वाक्यं चेदमुवाच ह । एवमस्त्विति धर्मात्मा तदा भरतसत्तम ।।"},
{"c": "13.56", "n": "16", "i": 65453, "v": "च्यवनस्तु महातेजाः पुनरेव नराधिपम् । वरार्थं चोदयामास तमुवाच स पार्थिवः ।।"},
{"c": "13.56", "n": "17", "i": 65454, "v": "बाढमेवं ग्रहीष्यामि कामं त्वत्तो महामुने । ब्रह्मभूतं कुलं मेऽस्तु धर्मे चास्य मनो भवेत् ।।"},
{"c": "13.56", "n": "18", "i": 65455, "v": "एवमुक्तस्तथेत्येवं प्रत्युक्त्वा च्यवनो मुनिः । अभ्यनुज्ञाय नृपतिं तीर्थयात्रां ययौ तदा ।।"},
{"c": "13.56", "n": "19", "i": 65456, "v": "एतत्ते कथितं सर्वमशेषेण मया नृप । भृगूणां कुशिकानां च प्रति संबन्धकारणम् ।।"},
{"c": "13.56", "n": "20", "i": 65457, "v": "यथोक्तं मुनिना चापि तथा तदभवन्नृप । जन्म रामस्य च मुनेर्विश्वामित्रस्य चैव ह ।।"},
{"c": "13.57", "t": "युधिष्ठिर उवाच ।"},
{"c": "13.57", "n": "1", "i": 65458, "v": "मुह्यामीव निशम्याद्य चिन्तयानः पुनः पुनः । हीनां पार्थिवसंघातैः श्रीमद्भिः पृथिवीमिमाम् ।।"},
{"c": "13.57", "n": "2", "i": 65459, "v": "प्राप्य राज्यानि शतशो महीं जित्वापि भारत । कोटिशः पुरुषान्हत्वा परितप्ये पितामह ।।"},
{"c": "13.57", "n": "3", "i": 65460, "v": "का नु तासां वरस्त्रीणामवस्थाद्य भविष्यति । या हीनाः पतिभिः पुत्रैर्मातुलैर्भ्रातृभिस्तथा ।।"},
{"c": "13.57", "n": "4", "i": 65461, "v": "वयं हि तान्गुरून्हत्वा ज्ञातींश्च सुहृदोऽपि च । अवाक्शीर्षाः पतिष्यामो नरके नात्र संशयः ।।"},
{"c": "13.57", "n": "5", "i": 65462, "v": "शरीरं योक्तुमिच्छामि तपसोग्रेण भारत । उपदिष्टमिहेच्छामि तत्त्वतोऽहं विशां पते ।।"},
{"c": "13.57", "t": "वैशंपायन उवाच ।"},
{"c": "13.57", "n": "6", "i": 65463, "v": "युधिष्ठिरस्य तद्वाक्यं श्रुत्वा भीष्मो महामनाः । परीक्ष्य निपुणं बुद्ध्या युधिष्ठिरमभाषत ।।"},
{"c": "13.57", "n": "7", "i": 65464, "v": "रहस्यमद्भुतं चैव शृणु वक्ष्यामि यत्त्वयि । या गतिः प्राप्यते येन प्रेत्यभावेषु भारत ।।"},
{"c": "13.57", "n": "8", "i": 65465, "v": "तपसा प्राप्यते स्वर्गस्तपसा प्राप्यते यशः । आयुःप्रकर्षो भोगाश्च लभ्यन्ते तपसा विभो ।।"},
{"c": "13.57", "n": "9", "i": 65466, "v": "ज्ञानं विज्ञानमारोग्यं रूपं संपत्तथैव च । सौभाग्यं चैव तपसा प्राप्यते भरतर्षभ ।।"},
{"c": "13.57", "n": "10", "i": 65467, "v": "धनं प्राप्नोति तपसा मौनं ज्ञानं प्रयच्छति । उपभोगांस्तु दानेन ब्रह्मचर्येण जीवितम् ।।"},
{"c": "13.57", "n": "11", "i": 65468, "v": "अहिंसायाः फलं रूपं दीक्षाया जन्म वै कुले । फलमूलाशिनां राज्यं स्वर्गः पर्णाशिनां भवेत् ।।"},
{"c": "13.57", "n": "12", "i": 65469, "v": "पयोभक्षो दिवं याति स्नानेन द्रविणाधिकः । गुरुशुश्रूषया विद्या नित्यश्राद्धेन संततिः ।।"},
{"c": "13.57", "n": "13", "i": 65470, "v": "गवाढ्यः शाकदीक्षाभिः स्वर्गमाहुस्तृणाशनात् । स्त्रियस्त्रिषवणस्नानाद्वायुं पीत्वा क्रतुं लभेत् ।।"},
{"c": "13.57", "n": "14", "i": 65471, "v": "नित्यस्नायी भवेद्दक्षः संध्ये तु द्वे जपन्द्विजः । मरुं साधयतो राज्यं नाकपृष्ठमनाशके ।।"},
{"c": "13.57", "n": "15", "i": 65472, "v": "स्थण्डिले शयमानानां गृहाणि शयनानि च । चीरवल्कलवासोभिर्वासांस्याभरणानि च ।।"},
{"c": "13.57", "n": "16", "i": 65473, "v": "शय्यासनानि यानानि योगयुक्ते तपोधने । अग्निप्रवेशे नियतं ब्रह्मलोको विधीयते ।।"},
{"c": "13.57", "n": "17", "i": 65474, "v": "रसानां प्रतिसंहारात्सौभाग्यमिह विन्दति । आमिषप्रतिसंहारात्प्रजास्यायुष्मती भवेत् ।।"},
{"c": "13.57", "n": "18", "i": 65475, "v": "उदवासं वसेद्यस्तु स नराधिपतिर्भवेत् । सत्यवादी नरश्रेष्ठ दैवतैः सह मोदते ।।"},
{"c": "13.57", "n": "19", "i": 65476, "v": "कीर्तिर्भवति दानेन तथारोग्यमहिंसया । द्विजशुश्रूषया राज्यं द्विजत्वं वापि पुष्कलम् ।।"},
{"c": "13.57", "n": "20", "i": 65477, "v": "पानीयस्य प्रदानेन कीर्तिर्भवति शाश्वती । अन्नपानप्रदानेन तृप्यते कामभोगतः ।।"},
{"c": "13.57", "n": "21", "i": 65478, "v": "सान्त्वदः सर्वभूतानां सर्वशोकैर्विमुच्यते । देवशुश्रूषया राज्यं दिव्यं रूपं नियच्छति ।।"},
{"c": "13.57", "n": "22", "i": 65479, "v": "दीपालोकप्रदानेन चक्षुष्मान्भवते नरः । प्रेक्षणीयप्रदानेन स्मृतिं मेधां च विन्दति ।।"},
{"c": "13.57", "n": "23", "i": 65480, "v": "गन्धमाल्यनिवृत्त्या तु कीर्तिर्भवति पुष्कला । केशश्मश्रून्धारयतामग्र्या भवति संततिः ।।"},
{"c": "13.57", "n": "24", "i": 65481, "v": "उपवासं च दीक्षां च अभिषेकं च पार्थिव । कृत्वा द्वादश वर्षाणि वीरस्थानाद्विशिष्यते ।।"},
{"c": "13.57", "n": "25", "i": 65482, "v": "दासीदासमलंकारान्क्षेत्राणि च गृहाणि च । ब्रह्मदेयां सुतां दत्त्वा प्राप्नोति मनुजर्षभ ।।"},
{"c": "13.57", "n": "26", "i": 65483, "v": "क्रतुभिश्चोपवासैश्च त्रिदिवं याति भारत । लभते च चिरं स्थानं बलिपुष्पप्रदो नरः ।।"},
{"c": "13.57", "n": "27", "i": 65484, "v": "सुवर्णशृङ्गैस्तु विभूषितानां; गवां सहस्रस्य नरः प्रदाता । प्राप्नोति पुण्यं दिवि देवलोक;मित्येवमाहुर्मुनिदेवसंघाः ।।"},
{"c": "13.57", "n": "28", "i": 65485, "v": "प्रयच्छते यः कपिलां सचैलां; कांस्योपदोहां कनकाग्रशृङ्गीम् । तैस्तैर्गुणैः कामदुघास्य भूत्वा; नरं प्रदातारमुपैति सा गौः ।।"},
{"c": "13.57", "n": "29", "i": 65486, "v": "यावन्ति लोमानि भवन्ति धेन्वा;स्तावत्फलं प्राप्नुते गोप्रदाता । पुत्रांश्च पौत्रांश्च कुलं च सर्व;मासप्तमं तारयते परत्र ।।"},
{"c": "13.57", "n": "30", "i": 65487, "v": "सदक्षिणां काञ्चनचारुशृङ्गीं; कांस्योपदोहां द्रविणोत्तरीयाम् । धेनुं तिलानां ददतो द्विजाय; लोका वसूनां सुलभा भवन्ति ।।"},
{"c": "13.57", "n": "31", "i": 65488, "v": "स्वकर्मभिर्मानवं संनिबद्धं; तीव्रान्धकारे नरके पतन्तम् । महार्णवे नौरिव वायुयुक्ता; दानं गवां तारयते परत्र ।।"},
{"c": "13.57", "n": "32", "i": 65489, "v": "यो ब्रह्मदेयां तु ददाति कन्यां; भूमिप्रदानं च करोति विप्रे । ददाति चान्नं विधिवच्च यश्च; स लोकमाप्नोति पुरंदरस्य ।।"},
{"c": "13.57", "n": "33", "i": 65490, "v": "नैवेशिकं सर्वगुणोपपन्नं; ददाति वै यस्तु नरो द्विजाय । स्वाध्यायचारित्रगुणान्विताय; तस्यापि लोकाः कुरुषूत्तरेषु ।।"},
{"c": "13.57", "n": "34", "i": 65491, "v": "धुर्यप्रदानेन गवां तथाश्वै;र्लोकानवाप्नोति नरो वसूनाम् । स्वर्गाय चाहुर्हि हिरण्यदानं; ततो विशिष्टं कनकप्रदानम् ।।"},
{"c": "13.57", "n": "35", "i": 65492, "v": "छत्रप्रदानेन गृहं वरिष्ठं; यानं तथोपानहसंप्रदाने । वस्त्रप्रदानेन फलं सुरूपं; गन्धप्रदाने सुरभिर्नरः स्यात् ।।"},
{"c": "13.57", "n": "36", "i": 65493, "v": "पुष्पोपगं वाथ फलोपगं वा; यः पादपं स्पर्शयते द्विजाय । स स्त्रीसमृद्धं बहुरत्नपूर्णं; लभत्ययत्नोपगतं गृहं वै ।।"},
{"c": "13.57", "n": "37", "i": 65494, "v": "भक्षान्नपानीयरसप्रदाता; सर्वानवाप्नोति रसान्प्रकामम् । प्रतिश्रयाच्छादनसंप्रदाता; प्राप्नोति तानेव न संशयोऽत्र ।।"},
{"c": "13.57", "n": "38", "i": 65495, "v": "स्रग्धूपगन्धान्यनुलेपनानि; स्नानानि माल्यानि च मानवो यः । दद्याद्द्विजेभ्यः स भवेदरोग;स्तथाभिरूपश्च नरेन्द्रलोके ।।"},
{"c": "13.57", "n": "39", "i": 65496, "v": "बीजैरशून्यं शयनैरुपेतं; दद्याद्गृहं यः पुरुषो द्विजाय । पुण्याभिरामं बहुरत्नपूर्णं; लभत्यधिष्ठानवरं स राजन् ।।"},
{"c": "13.57", "n": "40", "i": 65497, "v": "सुगन्धचित्रास्तरणोपपन्नं; दद्यान्नरो यः शयनं द्विजाय । रूपान्वितां पक्षवतीं मनोज्ञां; भार्यामयत्नोपगतां लभेत्सः ।।"},
{"c": "13.57", "n": "41", "i": 65498, "v": "पितामहस्यानुचरो वीरशायी भवेन्नरः । नाधिकं विद्यते तस्मादित्याहुः परमर्षयः ।।"},
{"c": "13.57", "t": "वैशंपायन उवाच ।"},
{"c": "13.57", "n": "42", "i": 65499, "v": "तस्य तद्वचनं श्रुत्वा प्रीतात्मा कुरुनन्दनः । नाश्रमेऽरोचयद्वासं वीरमार्गाभिकाङ्क्षया ।।"},
{"c": "13.57", "n": "43", "i": 65500, "v": "ततो युधिष्ठिरः प्राह पाण्डवान्भरतर्षभ । पितामहस्य यद्वाक्यं तद्वो रोचत्विति प्रभुः ।।"},
{"c": "13.57", "n": "44", "i": 65501, "v": "ततस्तु पाण्डवाः सर्वे द्रौपदी च यशस्विनी । युधिष्ठिरस्य तद्वाक्यं बाढमित्यभ्यपूजयन् ।।"},
{"c": "13.58", "t": "युधिष्ठिर उवाच ।"},
{"c": "13.58", "n": "1", "i": 65502, "v": "यानीमानि बहिर्वेद्यां दानानि परिचक्षते । तेभ्यो विशिष्टं किं दानं मतं ते कुरुपुंगव ।।"},
{"c": "13.58", "n": "2", "i": 65503, "v": "कौतूहलं हि परमं तत्र मे वर्तते प्रभो । दातारं दत्तमन्वेति यद्दानं तत्प्रचक्ष्व मे ।।"},
{"c": "13.58", "t": "भीष्म उवाच ।"},
{"c": "13.58", "n": "3", "i": 65504, "v": "अभयं सर्वभूतेभ्यो व्यसने चाप्यनुग्रहम् । यच्चाभिलषितं दद्यात्तृषितायाभियाचते ।।"},
{"c": "13.58", "n": "4", "i": 65505, "v": "दत्तं मन्येत यद्दत्त्वा तद्दानं श्रेष्ठमुच्यते । दत्तं दातारमन्वेति यद्दानं भरतर्षभ ।।"},
{"c": "13.58", "n": "5", "i": 65506, "v": "हिरण्यदानं गोदानं पृथिवीदानमेव च । एतानि वै पवित्राणि तारयन्त्यपि दुष्कृतम् ।।"},
{"c": "13.58", "n": "6", "i": 65507, "v": "एतानि पुरुषव्याघ्र साधुभ्यो देहि नित्यदा । दानानि हि नरं पापान्मोक्षयन्ति न संशयः ।।"},
{"c": "13.58", "n": "7", "i": 65508, "v": "यद्यदिष्टतमं लोके यच्चास्य दयितं गृहे । तत्तद्गुणवते देयं तदेवाक्षयमिच्छता ।।"},
{"c": "13.58", "n": "8", "i": 65509, "v": "प्रियाणि लभते लोके प्रियदः प्रियकृत्तथा । प्रियो भवति भूतानामिह चैव परत्र च ।।"},
{"c": "13.58", "n": "9", "i": 65510, "v": "याचमानमभीमानादाशावन्तमकिंचनम् । यो नार्चति यथाशक्ति स नृशंसो युधिष्ठिर ।।"},
{"c": "13.58", "n": "10", "i": 65511, "v": "अमित्रमपि चेद्दीनं शरणैषिणमागतम् । व्यसने योऽनुगृह्णाति स वै पुरुषसत्तमः ।।"},
{"c": "13.58", "n": "11", "i": 65512, "v": "कृशाय ह्रीमते तात वृत्तिक्षीणाय सीदते । अपहन्यात्क्षुधं यस्तु न तेन पुरुषः समः ।।"},
{"c": "13.58", "n": "12", "i": 65513, "v": "ह्रिया तु नियतान्साधून्पुत्रदारैश्च कर्शितान् । अयाचमानान्कौन्तेय सर्वोपायैर्निमन्त्रय ।।"},
{"c": "13.58", "n": "13", "i": 65514, "v": "आशिषं ये न देवेषु न मर्त्येषु च कुर्वते । अर्हन्तो नित्यसत्त्वस्था यथालब्धोपजीविनः ।।"},
{"c": "13.58", "n": "14", "i": 65515, "v": "आशीविषसमेभ्यश्च तेभ्यो रक्षस्व भारत । तान्युक्तैरुपजिज्ञास्य तथा द्विजवरोत्तमान् ।।"},
{"c": "13.58", "n": "15", "i": 65516, "v": "कृतैरावसथैर्नित्यं सप्रेष्यैः सपरिच्छदैः । निमन्त्रयेथाः कौरव्य सर्वकामसुखावहैः ।।"},
{"c": "13.58", "n": "16", "i": 65517, "v": "यदि ते प्रतिगृह्णीयुः श्रद्धापूतं युधिष्ठिर । कार्यमित्येव मन्वाना धार्मिकाः पुण्यकर्मिणः ।।"},
{"c": "13.58", "n": "17", "i": 65518, "v": "विद्यास्नाता व्रतस्नाता ये व्यपाश्रित्यजीविनः । गूढस्वाध्यायतपसो ब्राह्मणाः संशितव्रताः ।।"},
{"c": "13.58", "n": "18", "i": 65519, "v": "तेषु शुद्धेषु दान्तेषु स्वदारनिरतेषु च । यत्करिष्यसि कल्याणं तत्त्वा लोकेषु धास्यति ।।"},
{"c": "13.58", "n": "19", "i": 65520, "v": "यथाग्निहोत्रं सुहुतं सायं प्रातर्द्विजातिना । तथा भवति दत्तं वै द्विजेभ्योऽथ कृतात्मना ।।"},
{"c": "13.58", "n": "20", "i": 65521, "v": "एष ते विततो यज्ञः श्रद्धापूतः सदक्षिणः । विशिष्टः सर्वयज्ञेभ्यो ददतस्तात वर्तताम् ।।"},
{"c": "13.58", "n": "21", "i": 65522, "v": "निवापो दानसदृशस्तादृशेषु युधिष्ठिर । निवपन्पूजयंश्चैव तेष्वानृण्यं निगच्छति ।।"},
{"c": "13.58", "n": "22", "i": 65523, "v": "य एव नो न कुप्यन्ति न लुभ्यन्ति तृणेष्वपि । त एव नः पूज्यतमा ये चान्ये प्रियवादिनः ।।"},
{"c": "13.58", "n": "23", "i": 65524, "v": "ये नो न बहु मन्यन्ते न प्रवर्तन्ति चापरे । पुत्रवत्परिपाल्यास्ते नमस्तेभ्यस्तथाभयम् ।।"},
{"c": "13.58", "n": "24", "i": 65525, "v": "ऋत्विक्पुरोहिताचार्या मृदुब्रह्मधरा हि ते । क्षत्रेणापि हि संसृष्टं तेजः शाम्यति वै द्विजे ।।"},
{"c": "13.58", "n": "25", "i": 65526, "v": "अस्ति मे बलवानस्मि राजास्मीति युधिष्ठिर । ब्राह्मणान्मा स्म पर्यश्नीर्वासोभिरशनेन च ।।"},
{"c": "13.58", "n": "26", "i": 65527, "v": "यच्छोभार्थं बलार्थं वा वित्तमस्ति तवानघ । तेन ते ब्राह्मणाः पूज्याः स्वधर्ममनुतिष्ठता ।।"},
{"c": "13.58", "n": "27", "i": 65528, "v": "नमस्कार्यास्त्वया विप्रा वर्तमाना यथातथम् । यथासुखं यथोत्साहं ललन्तु त्वयि पुत्रवत् ।।"},
{"c": "13.58", "n": "28", "i": 65529, "v": "को ह्यन्यः सुप्रसादानां सुहृदामल्पतोषिणाम् । वृत्तिमर्हत्युपक्षेप्तुं त्वदन्यः कुरुसत्तम ।।"},
{"c": "13.58", "n": "29", "i": 65530, "v": "यथा पत्याश्रयो धर्मः स्त्रीणां लोके सनातनः । स देवः सा गतिर्नान्या तथास्माकं द्विजातयः ।।"},
{"c": "13.58", "n": "30", "i": 65531, "v": "यदि नो ब्राह्मणास्तात संत्यजेयुरपूजिताः । पश्यन्तो दारुणं कर्म सततं क्षत्रिये स्थितम् ।।"},
{"c": "13.58", "n": "31", "i": 65532, "v": "अवेदानामकीर्तीनामलोकानामयज्वनाम् । कोऽस्माकं जीवितेनार्थस्तद्धि नो ब्राह्मणाश्रयम् ।।"},
{"c": "13.58", "n": "32", "i": 65533, "v": "अत्र ते वर्तयिष्यामि यथा धर्मः सनातनः । राजन्यो ब्राह्मणं राजन्पुरा परिचचार ह । वैश्यो राजन्यमित्येव शूद्रो वैश्यमिति श्रुतिः ।।"},
{"c": "13.58", "n": "33", "i": 65534, "v": "दूराच्छूद्रेणोपचर्यो ब्राह्मणोऽग्निरिव ज्वलन् । संस्पर्शपरिचर्यस्तु वैश्येन क्षत्रियेण च ।।"},
{"c": "13.58", "n": "34", "i": 65535, "v": "मृदुभावान्सत्यशीलान्सत्यधर्मानुपालकान् । आशीविषानिव क्रुद्धांस्तानुपाचरत द्विजान् ।।"},
{"c": "13.58", "n": "35", "i": 65536, "v": "अपरेषां परेषां च परेभ्यश्चैव ये परे । क्षत्रियाणां प्रतपतां तेजसा च बलेन च । ब्राह्मणेष्वेव शाम्यन्ति तेजांसि च तपांसि च ।।"},
{"c": "13.58", "n": "36", "i": 65537, "v": "न मे पिता प्रियतरो न त्वं तात तथा प्रियः । न मे पितुः पिता राजन्न चात्मा न च जीवितम् ।।"},
{"c": "13.58", "n": "37", "i": 65538, "v": "त्वत्तश्च मे प्रियतरः पृथिव्यां नास्ति कश्चन । त्वत्तोऽपि मे प्रियतरा ब्राह्मणा भरतर्षभ ।।"},
{"c": "13.58", "n": "38", "i": 65539, "v": "ब्रवीमि सत्यमेतच्च यथाहं पाण्डुनन्दन । तेन सत्येन गच्छेयं लोकान्यत्र स शंतनुः ।।"},
{"c": "13.58", "n": "39", "i": 65540, "v": "पश्येयं च सतां लोकाञ्छुचीन्ब्रह्मपुरस्कृतान् । तत्र मे तात गन्तव्यमह्नाय च चिराय च ।।"},
{"c": "13.58", "n": "40", "i": 65541, "v": "सोऽहमेतादृशाँल्लोकान्दृष्ट्वा भरतसत्तम । यन्मे कृतं ब्राह्मणेषु न तप्ये तेन पार्थिव ।।"},
{"c": "13.59", "t": "युधिष्ठिर उवाच ।"},
{"c": "13.59", "n": "1", "i": 65542, "v": "यौ तु स्यातां चरणेनोपपन्नौ; यौ विद्यया सदृशौ जन्मना च । ताभ्यां दानं कतरस्मै विशिष्ट;मयाचमानाय च याचते च ।।"},
{"c": "13.59", "t": "भीष्म उवाच ।"},
{"c": "13.59", "n": "2", "i": 65543, "v": "श्रेयो वै याचतः पार्थ दत्तमाहुरयाचते । अर्हत्तमो वै धृतिमान्कृपणादधृतात्मनः ।।"},
{"c": "13.59", "n": "3", "i": 65544, "v": "क्षत्रियो रक्षणधृतिर्ब्राह्मणोऽनर्थनाधृतिः । ब्राह्मणो धृतिमान्विद्वान्देवान्प्रीणाति तुष्टिमान् ।।"},
{"c": "13.59", "n": "4", "i": 65545, "v": "याच्ञामाहुरनीशस्य अभिहारं च भारत । उद्वेजयति याचन्हि सदा भूतानि दस्युवत् ।।"},
{"c": "13.59", "n": "5", "i": 65546, "v": "म्रियते याचमानो वै तमनु म्रियते ददत् । ददत्संजीवयत्येनमात्मानं च युधिष्ठिर ।।"},
{"c": "13.59", "n": "6", "i": 65547, "v": "आनृशंस्यं परो धर्मो याचते यत्प्रदीयते । अयाचतः सीदमानान्सर्वोपायैर्निमन्त्रय ।।"},
{"c": "13.59", "n": "7", "i": 65548, "v": "यदि वै तादृशा राष्ट्रे वसेयुस्ते द्विजोत्तमाः । भस्मच्छन्नानिवाग्नींस्तान्बुध्येथास्त्वं प्रयत्नतः ।।"},
{"c": "13.59", "n": "8", "i": 65549, "v": "तपसा दीप्यमानास्ते दहेयुः पृथिवीमपि । पूज्या हि ज्ञानविज्ञानतपोयोगसमन्विताः ।।"},
{"c": "13.59", "n": "9", "i": 65550, "v": "तेभ्यः पूजां प्रयुञ्जीथा ब्राह्मणेभ्यः परंतप । ददद्बहुविधान्दायानुपच्छन्दानयाचताम् ।।"},
{"c": "13.59", "n": "10", "i": 65551, "v": "यदग्निहोत्रे सुहुते सायंप्रातर्भवेत्फलम् । विद्यावेदव्रतवति तद्दानफलमुच्यते ।।"},
{"c": "13.59", "n": "11", "i": 65552, "v": "विद्यावेदव्रतस्नातानव्यपाश्रयजीविनः । गूढस्वाध्यायतपसो ब्राह्मणान्संशितव्रतान् ।।"},
{"c": "13.59", "n": "12", "i": 65553, "v": "कृतैरावसथैर्हृद्यैः सप्रेष्यैः सपरिच्छदैः । निमन्त्रयेथाः कौन्तेय कामैश्चान्यैर्द्विजोत्तमान् ।।"},
{"c": "13.59", "n": "13", "i": 65554, "v": "अपि ते प्रतिगृह्णीयुः श्रद्धापूतं युधिष्ठिर । कार्यमित्येव मन्वाना धर्मज्ञाः सूक्ष्मदर्शिनः ।।"},
{"c": "13.59", "n": "14", "i": 65555, "v": "अपि ते ब्राह्मणा भुक्त्वा गताः सोद्धरणान्गृहान् । येषां दाराः प्रतीक्षन्ते पर्जन्यमिव कर्षकाः ।।"},
{"c": "13.59", "n": "15", "i": 65556, "v": "अन्नानि प्रातःसवने नियता ब्रह्मचारिणः । ब्राह्मणास्तात भुञ्जानास्त्रेताग्नीन्प्रीणयन्तु ते ।।"},
{"c": "13.59", "n": "16", "i": 65557, "v": "माध्यंदिनं ते सवनं ददतस्तात वर्तताम् । गा हिरण्यानि वासांसि तेनेन्द्रः प्रीयतां तव ।।"},
{"c": "13.59", "n": "17", "i": 65558, "v": "तृतीयं सवनं तत्ते वैश्वदेवं युधिष्ठिर । यद्देवेभ्यः पितृभ्यश्च विप्रेभ्यश्च प्रयच्छसि ।।"},
{"c": "13.59", "n": "18", "i": 65559, "v": "अहिंसा सर्वभूतेभ्यः संविभागश्च सर्वशः । दमस्त्यागो धृतिः सत्यं भवत्ववभृथाय ते ।।"},
{"c": "13.59", "n": "19", "i": 65560, "v": "एष ते विततो यज्ञः श्रद्धापूतः सदक्षिणः । विशिष्टः सर्वयज्ञेभ्यो नित्यं तात प्रवर्तताम् ।।"},
{"c": "13.60", "t": "युधिष्ठिर उवाच ।"},
{"c": "13.60", "n": "1", "i": 65561, "v": "दानं यज्ञक्रिया चेह किं स्वित्प्रेत्य महाफलम् । कस्य ज्यायः फलं प्रोक्तं कीदृशेभ्यः कथं कदा ।।"},
{"c": "13.60", "n": "2", "i": 65562, "v": "एतदिच्छामि विज्ञातुं याथातथ्येन भारत । विद्वञ्जिज्ञासमानाय दानधर्मान्प्रचक्ष्व मे ।।"},
{"c": "13.60", "n": "3", "i": 65563, "v": "अन्तर्वेद्यां च यद्दत्तं श्रद्धया चानृशंस्यतः । किं स्विन्निःश्रेयसं तात तन्मे ब्रूहि पितामह ।।"},
{"c": "13.60", "t": "भीष्म उवाच ।"},
{"c": "13.60", "n": "4", "i": 65564, "v": "रौद्रं कर्म क्षत्रियस्य सततं तात वर्तते । तस्य वैतानिकं कर्म दानं चैवेह पावनम् ।।"},
{"c": "13.60", "n": "5", "i": 65565, "v": "न तु पापकृतां राज्ञां प्रतिगृह्णन्ति साधवः । एतस्मात्कारणाद्यज्ञैर्यजेद्राजाप्तदक्षिणैः ।।"},
{"c": "13.60", "n": "6", "i": 65566, "v": "अथ चेत्प्रतिगृह्णीयुर्दद्यादहरहर्नृपः । श्रद्धामास्थाय परमां पावनं ह्येतदुत्तमम् ।।"},
{"c": "13.60", "n": "7", "i": 65567, "v": "ब्राह्मणांस्तर्पयेद्द्रव्यैस्ततो यज्ञे यतव्रतः । मैत्रान्साधून्वेदविदः शीलवृत्ततपोन्वितान् ।।"},
{"c": "13.60", "n": "8", "i": 65568, "v": "यत्ते तेन करिष्यन्ति कृतं तेन भविष्यति । यज्ञान्साधय साधुभ्यः स्वाद्वन्नान्दक्षिणावतः ।।"},
{"c": "13.60", "n": "9", "i": 65569, "v": "इष्टं दत्तं च मन्येथा आत्मानं दानकर्मणा । पूजयेथा यायजूकांस्तवाप्यंशो भवेद्यथा ।।"},
{"c": "13.60", "n": "10", "i": 65570, "v": "प्रजावतो भरेथाश्च ब्राह्मणान्बहुभारिणः । प्रजावांस्तेन भवति यथा जनयिता तथा ।।"},
{"c": "13.60", "n": "11", "i": 65571, "v": "यावतो वै साधुधर्मान्सन्तः संवर्तयन्त्युत । सर्वे ते चापि भर्तव्या नरा ये बहुभारिणः ।।"},
{"c": "13.60", "n": "12", "i": 65572, "v": "समृद्धः संप्रयच्छस्व ब्राह्मणेभ्यो युधिष्ठिर । धेनूरनडुहोऽन्नानि च्छत्रं वासांस्युपानहौ ।।"},
{"c": "13.60", "n": "13", "i": 65573, "v": "आज्यानि यजमानेभ्यस्तथान्नाद्यानि भारत । अश्ववन्ति च यानानि वेश्मानि शयनानि च ।।"},
{"c": "13.60", "n": "14", "i": 65574, "v": "एते देया व्युष्टिमन्तो लघूपायाश्च भारत । अजुगुप्सांश्च विज्ञाय ब्राह्मणान्वृत्तिकर्शितान् ।।"},
{"c": "13.60", "n": "15", "i": 65575, "v": "उपच्छन्नं प्रकाशं वा वृत्त्या तान्प्रतिपादय । राजसूयाश्वमेधाभ्यां श्रेयस्तत्क्षत्रियान्प्रति ।।"},
{"c": "13.60", "n": "16", "i": 65576, "v": "एवं पापैर्विमुक्तस्त्वं पूतः स्वर्गमवाप्स्यसि । स्रंसयित्वा पुनः कोशं यद्राष्ट्रं पालयिष्यसि ।।"},
{"c": "13.60", "n": "17", "i": 65577, "v": "ततश्च ब्रह्मभूयस्त्वमवाप्स्यसि धनानि च । आत्मनश्च परेषां च वृत्तिं संरक्ष भारत ।।"},
{"c": "13.60", "n": "18", "i": 65578, "v": "पुत्रवच्चापि भृत्यान्स्वान्प्रजाश्च परिपालय । योगक्षेमश्च ते नित्यं ब्राह्मणेष्वस्तु भारत ।।"},
{"c": "13.60", "n": "19", "i": 65579, "v": "अरक्षितारं हर्तारं विलोप्तारमदायकम् । तं स्म राजकलिं हन्युः प्रजाः संभूय निर्घृणम् ।।"},
{"c": "13.60", "n": "20", "i": 65580, "v": "अहं वो रक्षितेत्युक्त्वा यो न रक्षति भूमिपः । स संहत्य निहन्तव्यः श्वेव सोन्माद आतुरः ।।"},
{"c": "13.60", "n": "21", "i": 65581, "v": "पापं कुर्वन्ति यत्किंचित्प्रजा राज्ञा ह्यरक्षिताः । चतुर्थं तस्य पापस्य राजा भारत विन्दति ।।"},
{"c": "13.60", "n": "22", "i": 65582, "v": "अप्याहुः सर्वमेवेति भूयोऽर्धमिति निश्चयः । चतुर्थं मतमस्माकं मनोः श्रुत्वानुशासनम् ।।"},
{"c": "13.60", "n": "23", "i": 65583, "v": "शुभं वा यत्प्रकुर्वन्ति प्रजा राज्ञा सुरक्षिताः । चतुर्थं तस्य पुण्यस्य राजा चाप्नोति भारत ।।"},
{"c": "13.60", "n": "24", "i": 65584, "v": "जीवन्तं त्वानुजीवन्तु प्रजाः सर्वा युधिष्ठिर । पर्जन्यमिव भूतानि महाद्रुममिव द्विजाः ।।"},
{"c": "13.60", "n": "25", "i": 65585, "v": "कुबेरमिव रक्षांसि शतक्रतुमिवामराः । ज्ञातयस्त्वानुजीवन्तु सुहृदश्च परंतप ।।"},
{"c": "13.61", "t": "युधिष्ठिर उवाच ।"},
{"c": "13.61", "n": "1", "i": 65586, "v": "इदं देयमिदं देयमितीयं श्रुतिचोदना । बहुदेयाश्च राजानः किं स्विद्देयमनुत्तमम् ।।"},
{"c": "13.61", "t": "भीष्म उवाच ।"},
{"c": "13.61", "n": "2", "i": 65587, "v": "अति दानानि सर्वाणि पृथिवीदानमुच्यते । अचला ह्यक्षया भूमिर्दोग्ध्री कामाननुत्तमान् ।।"},
{"c": "13.61", "n": "3", "i": 65588, "v": "दोग्ध्री वासांसि रत्नानि पशून्व्रीहियवांस्तथा । भूमिदः सर्वभूतेषु शाश्वतीरेधते समाः ।।"},
{"c": "13.61", "n": "4", "i": 65589, "v": "यावद्भूमेरायुरिह तावद्भूमिद एधते । न भूमिदानादस्तीह परं किंचिद्युधिष्ठिर ।।"},
{"c": "13.61", "n": "5", "i": 65590, "v": "अप्यल्पं प्रददुः पूर्वे पृथिव्या इति नः श्रुतम् । भूमिमेते ददुः सर्वे ये भूमिं भुञ्जते जनाः ।।"},
{"c": "13.61", "n": "6", "i": 65591, "v": "स्वकर्मैवोपजीवन्ति नरा इह परत्र च । भूमिर्भूतिर्महादेवी दातारं कुरुते प्रियम् ।।"},
{"c": "13.61", "n": "7", "i": 65592, "v": "य एतां दक्षिणां दद्यादक्षयां पृथिवीपतिः । पुनर्नरत्वं संप्राप्य भवेत्स पृथिवीपतिः ।।"},
{"c": "13.61", "n": "8", "i": 65593, "v": "यथा दानं तथा भोग इति धर्मेषु निश्चयः । संग्रामे वा तनुं जह्याद्दद्याद्वा पृथिवीमिमाम् ।।"},
{"c": "13.61", "n": "9", "i": 65594, "v": "इत्येतां क्षत्रबन्धूनां वदन्ति परमाशिषम् । पुनाति दत्ता पृथिवी दातारमिति शुश्रुम ।।"},
{"c": "13.61", "n": "10", "i": 65595, "v": "अपि पापसमाचारं ब्रह्मघ्नमपि वानृतम् । सैव पापं पावयति सैव पापात्प्रमोचयेत् ।।"},
{"c": "13.61", "n": "11", "i": 65596, "v": "अपि पापकृतां राज्ञां प्रतिगृह्णन्ति साधवः । पृथिवीं नान्यदिच्छन्ति पावनं जननी यथा ।।"},
{"c": "13.61", "n": "12", "i": 65597, "v": "नामास्याः प्रियदत्तेति गुह्यं देव्याः सनातनम् । दानं वाप्यथ वा ज्ञानं नाम्नोऽस्याः परमं प्रियम् । तस्मात्प्राप्यैव पृथिवीं दद्याद्विप्राय पार्थिवः ।।"},
{"c": "13.61", "n": "13", "i": 65598, "v": "नाभूमिपतिना भूमिरधिष्ठेया कथंचन । न वा पात्रेण वा गूहेदन्तर्धानेन वा चरेत् । ये चान्ये भूमिमिच्छेयुः कुर्युरेवमसंशयम् ।।"},
{"c": "13.61", "n": "14", "i": 65599, "v": "यः साधोर्भूमिमादत्ते न भूमिं विन्दते तु सः । भूमिं तु दत्त्वा साधुभ्यो विन्दते भूमिमेव हि । प्रेत्येह च स धर्मात्मा संप्राप्नोति महद्यशः ।।"},
{"c": "13.61", "n": "15", "i": 65600, "v": "यस्य विप्रानुशासन्ति साधोर्भूमिं सदैव हि । न तस्य शत्रवो राजन्प्रशासन्ति वसुंधराम् ।।"},
{"c": "13.61", "n": "16", "i": 65601, "v": "यत्किंचित्पुरुषः पापं कुरुते वृत्तिकर्शितः । अपि गोचर्ममात्रेण भूमिदानेन पूयते ।।"},
{"c": "13.61", "n": "17", "i": 65602, "v": "येऽपि संकीर्णकर्माणो राजानो रौद्रकर्मिणः । तेभ्यः पवित्रमाख्येयं भूमिदानमनुत्तमम् ।।"},
{"c": "13.61", "n": "18", "i": 65603, "v": "अल्पान्तरमिदं शश्वत्पुराणा मेनिरे जनाः । यो यजेदश्वमेधेन दद्याद्वा साधवे महीम् ।।"},
{"c": "13.61", "n": "19", "i": 65604, "v": "अपि चेत्सुकृतं कृत्वा शङ्केरन्नपि पण्डिताः । अशक्यमेकमेवैतद्भूमिदानमनुत्तमम् ।।"},
{"c": "13.61", "n": "20", "i": 65605, "v": "सुवर्णं रजतं वस्त्रं मणिमुक्तावसूनि च । सर्वमेतन्महाप्राज्ञ ददाति वसुधां ददत् ।।"},
{"c": "13.61", "n": "21", "i": 65606, "v": "तपो यज्ञः श्रुतं शीलमलोभः सत्यसंधता । गुरुदैवतपूजा च नातिवर्तन्ति भूमिदम् ।।"},
{"c": "13.61", "n": "22", "i": 65607, "v": "भर्तुर्निःश्रेयसे युक्तास्त्यक्तात्मानो रणे हताः । ब्रह्मलोकगताः सिद्धा नातिक्रामन्ति भूमिदम् ।।"},
{"c": "13.61", "n": "23", "i": 65608, "v": "यथा जनित्री क्षीरेण स्वपुत्रं भरते सदा । अनुगृह्णाति दातारं तथा सर्वरसैर्मही ।।"},
{"c": "13.61", "n": "24", "i": 65609, "v": "मृत्योर्वै किंकरो दण्डस्तापो वह्नेः सुदारुणः । घोराश्च वारुणाः पाशा नोपसर्पन्ति भूमिदम् ।।"},
{"c": "13.61", "n": "25", "i": 65610, "v": "पितॄंश्च पितृलोकस्थान्देवलोके च देवताः । संतर्पयति शान्तात्मा यो ददाति वसुंधराम् ।।"},
{"c": "13.61", "n": "26", "i": 65611, "v": "कृशाय म्रियमाणाय वृत्तिम्लानाय सीदते । भूमिं वृत्तिकरीं दत्त्वा सत्री भवति मानवः ।।"},
{"c": "13.61", "n": "27", "i": 65612, "v": "यथा धावति गौर्वत्सं क्षीरमभ्युत्सृजन्त्युत । एवमेव महाभाग भूमिर्भवति भूमिदम् ।।"},
{"c": "13.61", "n": "28", "i": 65613, "v": "हलकृष्टां महीं दत्त्वा सबीजां सफलामपि । उदीर्णं वापि शरणं तथा भवति कामदः ।।"},
{"c": "13.61", "n": "29", "i": 65614, "v": "ब्राह्मणं वृत्तसंपन्नमाहिताग्निं शुचिव्रतम् । नरः प्रतिग्राह्य महीं न याति यमसादनम् ।।"},
{"c": "13.61", "n": "30", "i": 65615, "v": "यथा चन्द्रमसो वृद्धिरहन्यहनि जायते । तथा भूमिकृतं दानं सस्ये सस्ये विवर्धते ।।"},
{"c": "13.61", "n": "31", "i": 65616, "v": "अत्र गाथा भूमिगीताः कीर्तयन्ति पुराविदः । याः श्रुत्वा जामदग्न्येन दत्ता भूः काश्यपाय वै ।।"},
{"c": "13.61", "n": "32", "i": 65617, "v": "मामेवादत्त मां दत्त मां दत्त्वा मामवाप्स्यथ । अस्मिँल्लोके परे चैव ततश्चाजनने पुनः ।।"},
{"c": "13.61", "n": "33", "i": 65618, "v": "य इमां व्याहृतिं वेद ब्राह्मणो ब्रह्मसंश्रितः । श्राद्धस्य हूयमानस्य ब्रह्मभूयं स गच्छति ।।"},
{"c": "13.61", "n": "34", "i": 65619, "v": "कृत्यानामभिशस्तानां दुरिष्टशमनं महत् । प्रायश्चित्तमहं कृत्वा पुनात्युभयतो दश ।।"},
{"c": "13.61", "n": "35", "i": 65620, "v": "पुनाति य इदं वेद वेद चाहं तथैव च । प्रकृतिः सर्वभूतानां भूमिर्वै शाश्वती मता ।।"},
{"c": "13.61", "n": "36", "i": 65621, "v": "अभिषिच्यैव नृपतिं श्रावयेदिममागमम् । यथा श्रुत्वा महीं दद्यान्नादद्यात्साधुतश्च ताम् ।।"},
{"c": "13.61", "n": "37", "i": 65622, "v": "सोऽयं कृत्स्नो ब्राह्मणार्थो राजार्थश्चाप्यसंशयम् । राजा हि धर्मकुशलः प्रथमं भूतिलक्षणम् ।।"},
{"c": "13.61", "n": "38", "i": 65623, "v": "अथ येषामधर्मज्ञो राजा भवति नास्तिकः । न ते सुखं प्रबुध्यन्ते न सुखं प्रस्वपन्ति च ।।"},
{"c": "13.61", "n": "39", "i": 65624, "v": "सदा भवन्ति चोद्विग्नास्तस्य दुश्चरितैर्नराः । योगक्षेमा हि बहवो राष्ट्रं नास्याविशन्ति तत् ।।"},
{"c": "13.61", "n": "40", "i": 65625, "v": "अथ येषां पुनः प्राज्ञो राजा भवति धार्मिकः । सुखं ते प्रतिबुध्यन्ते सुसुखं प्रस्वपन्ति च ।।"},
{"c": "13.61", "n": "41", "i": 65626, "v": "तस्य राज्ञः शुभैरार्यैः कर्मभिर्निर्वृताः प्रजाः । योगक्षेमेण वृष्ट्या च विवर्धन्ते स्वकर्मभिः ।।"},
{"c": "13.61", "n": "42", "i": 65627, "v": "स कुलीनः स पुरुषः स बन्धुः स च पुण्यकृत् । स दाता स च विक्रान्तो यो ददाति वसुंधराम् ।।"},
{"c": "13.61", "n": "43", "i": 65628, "v": "आदित्या इव दीप्यन्ते तेजसा भुवि मानवाः । ददन्ति वसुधां स्फीतां ये वेदविदुषि द्विजे ।।"},
{"c": "13.61", "n": "44", "i": 65629, "v": "यथा बीजानि रोहन्ति प्रकीर्णानि महीतले । तथा कामाः प्ररोहन्ति भूमिदानसमार्जिताः ।।"},
{"c": "13.61", "n": "45", "i": 65630, "v": "आदित्यो वरुणो विष्णुर्ब्रह्मा सोमो हुताशनः । शूलपाणिश्च भगवान्प्रतिनन्दन्ति भूमिदम् ।।"},
{"c": "13.61", "n": "46", "i": 65631, "v": "भूमौ जायन्ति पुरुषा भूमौ निष्ठां व्रजन्ति च । चतुर्विधो हि लोकोऽयं योऽयं भूमिगुणात्मकः ।।"},
{"c": "13.61", "n": "47", "i": 65632, "v": "एषा माता पिता चैव जगतः पृथिवीपते । नानया सदृशं भूतं किंचिदस्ति जनाधिप ।।"},
{"c": "13.61", "n": "48", "i": 65633, "v": "अत्राप्युदाहरन्तीममितिहासं पुरातनम् । बृहस्पतेश्च संवादमिन्द्रस्य च युधिष्ठिर ।।"},
{"c": "13.61", "n": "49", "i": 65634, "v": "इष्ट्वा क्रतुशतेनाथ महता दक्षिणावता । मघवा वाग्विदां श्रेष्ठं पप्रच्छेदं बृहस्पतिम् ।।"},
{"c": "13.61", "n": "50", "i": 65635, "v": "भगवन्केन दानेन स्वर्गतः सुखमेधते । यदक्षयं महार्घं च तद्ब्रूहि वदतां वर ।।"},
{"c": "13.61", "n": "51", "i": 65636, "v": "इत्युक्तः स सुरेन्द्रेण ततो देवपुरोहितः । बृहस्पतिर्महातेजाः प्रत्युवाच शतक्रतुम् ।।"},
{"c": "13.61", "n": "52", "i": 65637, "v": "सुवर्णदानं गोदानं भूमिदानं च वृत्रहन् । दददेतान्महाप्राज्ञः सर्वपापैः प्रमुच्यते ।।"},
{"c": "13.61", "n": "53", "i": 65638, "v": "न भूमिदानाद्देवेन्द्र परं किंचिदिति प्रभो । विशिष्टमिति मन्यामि यथा प्राहुर्मनीषिणः ।।"},
{"c": "13.61", "n": "54", "i": 65639, "v": "ये शूरा निहता युद्धे स्वर्याता दानगृद्धिनः । सर्वे ते विबुधश्रेष्ठ नातिक्रामन्ति भूमिदम् ।।"},
{"c": "13.61", "n": "55", "i": 65640, "v": "भर्तुर्निःश्रेयसे युक्तास्त्यक्तात्मानो रणे हताः । ब्रह्मलोकगताः शूरा नातिक्रामन्ति भूमिदम् ।।"},
{"c": "13.61", "n": "56", "i": 65641, "v": "पञ्च पूर्वादिपुरुषाः षट्च ये वसुधां गताः । एकादश ददद्भूमिं परित्रातीह मानवः ।।"},
{"c": "13.61", "n": "57", "i": 65642, "v": "रत्नोपकीर्णां वसुधां यो ददाति पुरंदर । स मुक्तः सर्वकलुषैः स्वर्गलोके महीयते ।।"},
{"c": "13.61", "n": "58", "i": 65643, "v": "महीं स्फीतां ददद्राजा सर्वकामगुणान्विताम् । राजाधिराजो भवति तद्धि दानमनुत्तमम् ।।"},
{"c": "13.61", "n": "59", "i": 65644, "v": "सर्वकामसमायुक्तां काश्यपीं यः प्रयच्छति । सर्वभूतानि मन्यन्ते मां ददातीति वासव ।।"},
{"c": "13.61", "n": "60", "i": 65645, "v": "सर्वकामदुघां धेनुं सर्वकामपुरोगमाम् । ददाति यः सहस्राक्ष स स्वर्गं याति मानवः ।।"},
{"c": "13.61", "n": "61", "i": 65646, "v": "मधुसर्पिःप्रवाहिन्यः पयोदधिवहास्तथा । सरितस्तर्पयन्तीह सुरेन्द्र वसुधाप्रदम् ।।"},
{"c": "13.61", "n": "62", "i": 65647, "v": "भूमिप्रदानान्नृपतिर्मुच्यते राजकिल्बिषात् । न हि भूमिप्रदानेन दानमन्यद्विशिष्यते ।।"},
{"c": "13.61", "n": "63", "i": 65648, "v": "ददाति यः समुद्रान्तां पृथिवीं शस्त्रनिर्जिताम् । तं जनाः कथयन्तीह यावद्धरति गौरियम् ।।"},
{"c": "13.61", "n": "64", "i": 65649, "v": "पुण्यामृद्धरसां भूमिं यो ददाति पुरंदर । न तस्य लोकाः क्षीयन्ते भूमिदानगुणार्जिताः ।।"},
{"c": "13.61", "n": "65", "i": 65650, "v": "सर्वथा पार्थिवेनेह सततं भूतिमिच्छता । भूर्देया विधिवच्छक्र पात्रे सुखमभीप्सता ।।"},
{"c": "13.61", "n": "66", "i": 65651, "v": "अपि कृत्वा नरः पापं भूमिं दत्त्वा द्विजातये । समुत्सृजति तत्पापं जीर्णां त्वचमिवोरगः ।।"},
{"c": "13.61", "n": "67", "i": 65652, "v": "सागरान्सरितः शैलान्काननानि च सर्वशः । सर्वमेतन्नरः शक्र ददाति वसुधां ददत् ।।"},
{"c": "13.61", "n": "68", "i": 65653, "v": "तडागान्युदपानानि स्रोतांसि च सरांसि च । स्नेहान्सर्वरसांश्चैव ददाति वसुधां ददत् ।।"},
{"c": "13.61", "n": "69", "i": 65654, "v": "ओषधीः क्षीरसंपन्ना नगान्पुष्पफलान्वितान् । काननोपलशैलांश्च ददाति वसुधां ददत् ।।"},
{"c": "13.61", "n": "70", "i": 65655, "v": "अग्निष्टोमप्रभृतिभिरिष्ट्वा च स्वाप्तदक्षिणैः । न तत्फलमवाप्नोति भूमिदानाद्यदश्नुते ।।"},
{"c": "13.61", "n": "71", "i": 65656, "v": "दाता दशानुगृह्णाति दश हन्ति तथा क्षिपन् । पूर्वदत्तां हरन्भूमिं नरकायोपगच्छति ।।"},
{"c": "13.61", "n": "72", "i": 65657, "v": "न ददाति प्रतिश्रुत्य दत्त्वा वा हरते तु यः । स बद्धो वारुणैः पाशैस्तप्यते मृत्युशासनात् ।।"},
{"c": "13.61", "n": "73", "i": 65658, "v": "आहिताग्निं सदायज्ञं कृशभृत्यं प्रियातिथिम् । ये भरन्ति द्विजश्रेष्ठं नोपसर्पन्ति ते यमम् ।।"},
{"c": "13.61", "n": "74", "i": 65659, "v": "ब्राह्मणेष्वृणभूतं स्यात्पार्थिवस्य पुरंदर । इतरेषां तु वर्णानां तारयेत्कृशदुर्बलान् ।।"},
{"c": "13.61", "n": "75", "i": 65660, "v": "नाच्छिन्द्यात्स्पर्शितां भूमिं परेण त्रिदशाधिप । ब्राह्मणाय सुरश्रेष्ठ कृशभृत्याय कश्चन ।।"},
{"c": "13.61", "n": "76", "i": 65661, "v": "अथाश्रु पतितं तेषां दीनानामवसीदताम् । ब्राह्मणानां हृते क्षेत्रे हन्यात्त्रिपुरुषं कुलम् ।।"},
{"c": "13.61", "n": "77", "i": 65662, "v": "भूमिपालं च्युतं राष्ट्राद्यस्तु संस्थापयेत्पुनः । तस्य वासः सहस्राक्ष नाकपृष्ठे महीयते ।।"},
{"c": "13.61", "n": "78", "i": 65663, "v": "इक्षुभिः संततां भूमिं यवगोधूमसंकुलाम् । गोश्ववाहनसंपूर्णां बाहुवीर्यसमार्जिताम् ।।"},
{"c": "13.61", "n": "79", "i": 65664, "v": "निधिगर्भां ददद्भूमिं सर्वरत्नपरिच्छदाम् । अक्षयाँल्लभते लोकान्भूमिसत्रं हि तस्य तत् ।।"},
{"c": "13.61", "n": "80", "i": 65665, "v": "विधूय कलुषं सर्वं विरजाः संमतः सताम् । लोके महीयते सद्भिर्यो ददाति वसुंधराम् ।।"},
{"c": "13.61", "n": "81", "i": 65666, "v": "यथाप्सु पतितः शक्र तैलबिन्दुर्विसर्पति । तथा भूमिकृतं दानं सस्ये सस्ये विसर्पति ।।"},
{"c": "13.61", "n": "82", "i": 65667, "v": "ये रणाग्रे महीपालाः शूराः समितिशोभनाः । वध्यन्तेऽभिमुखाः शक्र ब्रह्मलोकं व्रजन्ति ते ।।"},
{"c": "13.61", "n": "83", "i": 65668, "v": "नृत्यगीतपरा नार्यो दिव्यमाल्यविभूषिताः । उपतिष्ठन्ति देवेन्द्र सदा भूमिप्रदं दिवि ।।"},
{"c": "13.61", "n": "84", "i": 65669, "v": "मोदते च सुखं स्वर्गे देवगन्धर्वपूजितः । यो ददाति महीं सम्यग्विधिनेह द्विजातये ।।"},
{"c": "13.61", "n": "85", "i": 65670, "v": "शतमप्सरसश्चैव दिव्यमाल्यविभूषिताः । उपतिष्ठन्ति देवेन्द्र सदा भूमिप्रदं नरम् ।।"},
{"c": "13.61", "n": "86", "i": 65671, "v": "शङ्खं भद्रासनं छत्रं वराश्वा वरवारणाः । भूमिप्रदानात्पुष्पाणि हिरण्यनिचयास्तथा ।।"},
{"c": "13.61", "n": "87", "i": 65672, "v": "आज्ञा सदाप्रतिहता जयशब्दो भवत्यथ । भूमिदानस्य पुष्पाणि फलं स्वर्गः पुरंदर ।।"},
{"c": "13.61", "n": "88", "i": 65673, "v": "हिरण्यपुष्पाश्चौषध्यः कुशकाञ्चनशाड्वलाः । अमृतप्रसवां भूमिं प्राप्नोति पुरुषो ददत् ।।"},
{"c": "13.61", "n": "89", "i": 65674, "v": "नास्ति भूमिसमं दानं नास्ति मातृसमो गुरुः । नास्ति सत्यसमो धर्मो नास्ति दानसमो निधिः ।।"},
{"c": "13.61", "n": "90", "i": 65675, "v": "एतदाङ्गिरसाच्छ्रुत्वा वासवो वसुधामिमाम् । वसुरत्नसमाकीर्णां ददावाङ्गिरसे तदा ।।"},
{"c": "13.61", "n": "91", "i": 65676, "v": "य इमं श्रावयेच्छ्राद्धे भूमिदानस्य संस्तवम् । न तस्य रक्षसां भागो नासुराणां भवत्युत ।।"},
{"c": "13.61", "n": "92", "i": 65677, "v": "अक्षयं च भवेद्दत्तं पितृभ्यस्तन्न संशयः । तस्माच्छ्राद्धेष्विदं विप्रो भुञ्जतः श्रावयेद्द्विजान् ।।"},
{"c": "13.61", "n": "93", "i": 65678, "v": "इत्येतत्सर्वदानानां श्रेष्ठमुक्तं तवानघ । मया भरतशार्दूल किं भूयः श्रोतुमिच्छसि ।।"},
{"c": "13.62", "t": "युधिष्ठिर उवाच ।"},
{"c": "13.62", "n": "1", "i": 65679, "v": "कानि दानानि लोकेऽस्मिन्दातुकामो महीपतिः । गुणाधिकेभ्यो विप्रेभ्यो दद्याद्भरतसत्तम ।।"},
{"c": "13.62", "n": "2", "i": 65680, "v": "केन तुष्यन्ति ते सद्यस्तुष्टाः किं प्रदिशन्त्युत । शंस मे तन्महाबाहो फलं पुण्यकृतं महत् ।।"},
{"c": "13.62", "n": "3", "i": 65681, "v": "दत्तं किं फलवद्राजन्निह लोके परत्र च । भवतः श्रोतुमिच्छामि तन्मे विस्तरतो वद ।।"},
{"c": "13.62", "t": "भीष्म उवाच ।"},
{"c": "13.62", "n": "4", "i": 65682, "v": "इममर्थं पुरा पृष्टो नारदो देवदर्शनः । यदुक्तवानसौ तन्मे गदतः शृणु भारत ।।"},
{"c": "13.62", "t": "नारद उवाच ।"},
{"c": "13.62", "n": "5", "i": 65683, "v": "अन्नमेव प्रशंसन्ति देवाः सर्षिगणाः पुरा । लोकतन्त्रं हि यज्ञाश्च सर्वमन्ने प्रतिष्ठितम् ।।"},
{"c": "13.62", "n": "6", "i": 65684, "v": "अन्नेन सदृशं दानं न भूतं न भविष्यति । तस्मादन्नं विशेषेण दातुमिच्छन्ति मानवाः ।।"},
{"c": "13.62", "n": "7", "i": 65685, "v": "अन्नमूर्जस्करं लोके प्राणाश्चान्ने प्रतिष्ठिताः । अन्नेन धार्यते सर्वं विश्वं जगदिदं प्रभो ।।"},
{"c": "13.62", "n": "8", "i": 65686, "v": "अन्नाद्गृहस्था लोकेऽस्मिन्भिक्षवस्तत एव च । अन्नात्प्रभवति प्राणः प्रत्यक्षं नात्र संशयः ।।"},
{"c": "13.62", "n": "9", "i": 65687, "v": "कुटुम्बं पीडयित्वापि ब्राह्मणाय महात्मने । दातव्यं भिक्षवे चान्नमात्मनो भूतिमिच्छता ।।"},
{"c": "13.62", "n": "10", "i": 65688, "v": "ब्राह्मणायाभिरूपाय यो दद्यादन्नमर्थिने । निदधाति निधिं श्रेष्ठं पारलौकिकमात्मनः ।।"},
{"c": "13.62", "n": "11", "i": 65689, "v": "श्रान्तमध्वनि वर्तन्तं वृद्धमर्हमुपस्थितम् । अर्चयेद्भूतिमन्विच्छन्गृहस्थो गृहमागतम् ।।"},
{"c": "13.62", "n": "12", "i": 65690, "v": "क्रोधमुत्पतितं हित्वा सुशीलो वीतमत्सरः । अन्नदः प्राप्नुते राजन्दिवि चेह च यत्सुखम् ।।"},
{"c": "13.62", "n": "13", "i": 65691, "v": "नावमन्येदभिगतं न प्रणुद्यात्कथंचन । अपि श्वपाके शुनि वा न दानं विप्रणश्यति ।।"},
{"c": "13.62", "n": "14", "i": 65692, "v": "यो दद्यादपरिक्लिष्टमन्नमध्वनि वर्तते । श्रान्तायादृष्टपूर्वाय स महद्धर्ममाप्नुयात् ।।"},
{"c": "13.62", "n": "15", "i": 65693, "v": "पितॄन्देवानृषीन्विप्रानतिथींश्च जनाधिप । यो नरः प्रीणयत्यन्नैस्तस्य पुण्यफलं महत् ।।"},
{"c": "13.62", "n": "16", "i": 65694, "v": "कृत्वापि पापकं कर्म यो दद्यादन्नमर्थिने । ब्राह्मणाय विशेषेण न स पापेन युज्यते ।।"},
{"c": "13.62", "n": "17", "i": 65695, "v": "ब्राह्मणेष्वक्षयं दानमन्नं शूद्रे महाफलम् । अन्नदानं च शूद्रे च ब्राह्मणे च विशिष्यते ।।"},
{"c": "13.62", "n": "18", "i": 65696, "v": "न पृच्छेद्गोत्रचरणं स्वाध्यायं देशमेव वा । भिक्षितो ब्राह्मणेनेह जन्म वान्नं प्रयाचितः ।।"},
{"c": "13.62", "n": "19", "i": 65697, "v": "अन्नदस्यान्नवृक्षाश्च सर्वकामफलान्विताः । भवन्तीहाथ वामुत्र नृपते नात्र संशयः ।।"},
{"c": "13.62", "n": "20", "i": 65698, "v": "आशंसन्ते हि पितरः सुवृष्टिमिव कर्षकाः । अस्माकमपि पुत्रो वा पौत्रो वान्नं प्रदास्यति ।।"},
{"c": "13.62", "n": "21", "i": 65699, "v": "ब्राह्मणो हि महद्भूतं स्वयं देहीति याचते । अकामो वा सकामो वा दत्त्वा पुण्यमवाप्नुयात् ।।"},
{"c": "13.62", "n": "22", "i": 65700, "v": "ब्राह्मणः सर्वभूतानामतिथिः प्रसृताग्रभुक् । विप्रा यमभिगच्छन्ति भिक्षमाणा गृहं सदा ।।"},
{"c": "13.62", "n": "23", "i": 65701, "v": "सत्कृताश्च निवर्तन्ते तदतीव प्रवर्धते । महाभोगे कुले जन्म प्रेत्य प्राप्नोति भारत ।।"},
{"c": "13.62", "n": "24", "i": 65702, "v": "दत्त्वा त्वन्नं नरो लोके तथा स्थानमनुत्तमम् । मृष्टमृष्टान्नदायी तु स्वर्गे वसति सत्कृतः ।।"},
{"c": "13.62", "n": "25", "i": 65703, "v": "अन्नं प्राणा नराणां हि सर्वमन्ने प्रतिष्ठितम् । अन्नदः पशुमान्पुत्री धनवान्भोगवानपि ।।"},
{"c": "13.62", "n": "26", "i": 65704, "v": "प्राणवांश्चापि भवति रूपवांश्च तथा नृप । अन्नदः प्राणदो लोके सर्वदः प्रोच्यते तु सः ।।"},
{"c": "13.62", "n": "27", "i": 65705, "v": "अन्नं हि दत्त्वातिथये ब्राह्मणाय यथाविधि । प्रदाता सुखमाप्नोति देवैश्चाप्यभिपूज्यते ।।"},
{"c": "13.62", "n": "28", "i": 65706, "v": "ब्राह्मणो हि महद्भूतं क्षेत्रं चरति पादवत् । उप्यते तत्र यद्बीजं तद्धि पुण्यफलं महत् ।।"},
{"c": "13.62", "n": "29", "i": 65707, "v": "प्रत्यक्षं प्रीतिजननं भोक्तृदात्रोर्भवत्युत । सर्वाण्यन्यानि दानानि परोक्षफलवन्त्युत ।।"},
{"c": "13.62", "n": "30", "i": 65708, "v": "अन्नाद्धि प्रसवं विद्धि रतिमन्नाद्धि भारत । धर्मार्थावन्नतो विद्धि रोगनाशं तथान्नतः ।।"},
{"c": "13.62", "n": "31", "i": 65709, "v": "अन्नं ह्यमृतमित्याह पुराकल्पे प्रजापतिः । अन्नं भुवं दिवं खं च सर्वमन्ने प्रतिष्ठितम् ।।"},
{"c": "13.62", "n": "32", "i": 65710, "v": "अन्नप्रणाशे भिद्यन्ते शरीरे पञ्च धातवः । बलं बलवतोऽपीह प्रणश्यत्यन्नहानितः ।।"},
{"c": "13.62", "n": "33", "i": 65711, "v": "आवाहाश्च विवाहाश्च यज्ञाश्चान्नमृते तथा । न वर्तन्ते नरश्रेष्ठ ब्रह्म चात्र प्रलीयते ।।"},
{"c": "13.62", "n": "34", "i": 65712, "v": "अन्नतः सर्वमेतद्धि यत्किंचित्स्थाणु जङ्गमम् । त्रिषु लोकेषु धर्मार्थमन्नं देयमतो बुधैः ।।"},
{"c": "13.62", "n": "35", "i": 65713, "v": "अन्नदस्य मनुष्यस्य बलमोजो यशः सुखम् । कीर्तिश्च वर्धते शश्वत्त्रिषु लोकेषु पार्थिव ।।"},
{"c": "13.62", "n": "36", "i": 65714, "v": "मेघेष्वम्भः संनिधत्ते प्राणानां पवनः शिवः । तच्च मेघगतं वारि शक्रो वर्षति भारत ।।"},
{"c": "13.62", "n": "37", "i": 65715, "v": "आदत्ते च रसं भौममादित्यः स्वगभस्तिभिः । वायुरादित्यतस्तांश्च रसान्देवः प्रजापतिः ।।"},
{"c": "13.62", "n": "38", "i": 65716, "v": "तद्यदा मेघतो वारि पतितं भवति क्षितौ । तदा वसुमती देवी स्निग्धा भवति भारत ।।"},
{"c": "13.62", "n": "39", "i": 65717, "v": "ततः सस्यानि रोहन्ति येन वर्तयते जगत् । मांसमेदोस्थिशुक्राणां प्रादुर्भावस्ततः पुनः ।।"},
{"c": "13.62", "n": "40", "i": 65718, "v": "संभवन्ति ततः शुक्रात्प्राणिनः पृथिवीपते । अग्नीषोमौ हि तच्छुक्रं प्रजनः पुष्यतश्च ह ।।"},
{"c": "13.62", "n": "41", "i": 65719, "v": "एवमन्नं च सूर्यश्च पवनः शुक्रमेव च । एक एव स्मृतो राशिर्यतो भूतानि जज्ञिरे ।।"},
{"c": "13.62", "n": "42", "i": 65720, "v": "प्राणान्ददाति भूतानां तेजश्च भरतर्षभ । गृहमभ्यागतायाशु यो दद्यादन्नमर्थिने ।।"},
{"c": "13.62", "t": "भीष्म उवाच ।"},
{"c": "13.62", "n": "43", "i": 65721, "v": "नारदेनैवमुक्तोऽहमदामन्नं सदा नृप । अनसूयुस्त्वमप्यन्नं तस्माद्देहि गतज्वरः ।।"},
{"c": "13.62", "n": "44", "i": 65722, "v": "दत्त्वान्नं विधिवद्राजन्विप्रेभ्यस्त्वमपि प्रभो । यथावदनुरूपेभ्यस्ततः स्वर्गमवाप्स्यसि ।।"},
{"c": "13.62", "n": "45", "i": 65723, "v": "अन्नदानां हि ये लोकास्तांस्त्वं शृणु नराधिप । भवनानि प्रकाशन्ते दिवि तेषां महात्मनाम् । नानासंस्थानरूपाणि नानास्तम्भान्वितानि च ।।"},
{"c": "13.62", "n": "46", "i": 65724, "v": "चन्द्रमण्डलशुभ्राणि किङ्किणीजालवन्ति च । तरुणादित्यवर्णानि स्थावराणि चराणि च ।।"},
{"c": "13.62", "n": "47", "i": 65725, "v": "अनेकशतभौमानि सान्तर्जलवनानि च । वैडूर्यार्कप्रकाशानि रौप्यरुक्ममयानि च ।।"},
{"c": "13.62", "n": "48", "i": 65726, "v": "सर्वकामफलाश्चापि वृक्षा भवनसंस्थिताः । वाप्यो वीथ्यः सभाः कूपा दीर्घिकाश्चैव सर्वशः ।।"},
{"c": "13.62", "n": "49", "i": 65727, "v": "घोषवन्ति च यानानि युक्तान्यथ सहस्रशः । भक्ष्यभोज्यमयाः शैला वासांस्याभरणानि च ।।"},
{"c": "13.62", "n": "50", "i": 65728, "v": "क्षीरं स्रवन्त्यः सरितस्तथा चैवान्नपर्वताः । प्रासादाः पाण्डुराभ्राभाः शय्याश्च कनकोज्ज्वलाः । तानन्नदाः प्रपद्यन्ते तस्मादन्नप्रदो भव ।।"},
{"c": "13.62", "n": "51", "i": 65729, "v": "एते लोकाः पुण्यकृतामन्नदानां महात्मनाम् । तस्मादन्नं विशेषेण दातव्यं मानवैर्भुवि ।।"},
{"c": "13.63", "t": "युधिष्ठिर उवाच ।"},
{"c": "13.63", "n": "1", "i": 65730, "v": "श्रुतं मे भवतो वाक्यमन्नदानस्य यो विधिः । नक्षत्रयोगस्येदानीं दानकल्पं ब्रवीहि मे ।।"},
{"c": "13.63", "t": "भीष्म उवाच ।"},
{"c": "13.63", "n": "2", "i": 65731, "v": "अत्राप्युदाहरन्तीममितिहासं पुरातनम् । देवक्याश्चैव संवादं देवर्षेर्नारदस्य च ।।"},
{"c": "13.63", "n": "3", "i": 65732, "v": "द्वारकामनुसंप्राप्तं नारदं देवदर्शनम् । पप्रच्छैनं ततः प्रश्नं देवकी धर्मदर्शिनी ।।"},
{"c": "13.63", "n": "4", "i": 65733, "v": "तस्याः संपृच्छमानाया देवर्षिर्नारदस्तदा । आचष्ट विधिवत्सर्वं यत्तच्छृणु विशां पते ।।"},
{"c": "13.63", "t": "नारद उवाच ।"},
{"c": "13.63", "n": "5", "i": 65734, "v": "कृत्तिकासु महाभागे पायसेन ससर्पिषा । संतर्प्य ब्राह्मणान्साधूँल्लोकानाप्नोत्यनुत्तमान् ।।"},
{"c": "13.63", "n": "6", "i": 65735, "v": "रोहिण्यां प्रथितैर्मांसैर्माषैरन्नेन सर्पिषा । पयोऽनुपानं दातव्यमानृण्यार्थं द्विजातये ।।"},
{"c": "13.63", "n": "7", "i": 65736, "v": "दोग्ध्रीं दत्त्वा सवत्सां तु नक्षत्रे सोमदैवते । गच्छन्ति मानुषाल्लोकात्स्वर्गलोकमनुत्तमम् ।।"},
{"c": "13.63", "n": "8", "i": 65737, "v": "आर्द्रायां कृसरं दत्त्वा तैलमिश्रमुपोषितः । नरस्तरति दुर्गाणि क्षुरधारांश्च पर्वतान् ।।"},
{"c": "13.63", "n": "9", "i": 65738, "v": "अपूपान्पुनर्वसौ दत्त्वा तथैवान्नानि शोभने । यशस्वी रूपसंपन्नो बह्वन्ने जायते कुले ।।"},
{"c": "13.63", "n": "10", "i": 65739, "v": "पुष्ये तु कनकं दत्त्वा कृतं चाकृतमेव च । अनालोकेषु लोकेषु सोमवत्स विराजते ।।"},
{"c": "13.63", "n": "11", "i": 65740, "v": "आश्लेषायां तु यो रूप्यमृषभं वा प्रयच्छति । स सर्वभयनिर्मुक्तः शात्रवानधितिष्ठति ।।"},
{"c": "13.63", "n": "12", "i": 65741, "v": "मघासु तिलपूर्णानि वर्धमानानि मानवः । प्रदाय पुत्रपशुमानिह प्रेत्य च मोदते ।।"},
{"c": "13.63", "n": "13", "i": 65742, "v": "फल्गुनीपूर्वसमये ब्राह्मणानामुपोषितः । भक्षान्फाणितसंयुक्तान्दत्त्वा सौभाग्यमृच्छति ।।"},
{"c": "13.63", "n": "14", "i": 65743, "v": "घृतक्षीरसमायुक्तं विधिवत्षष्टिकौदनम् । उत्तराविषये दत्त्वा स्वर्गलोके महीयते ।।"},
{"c": "13.63", "n": "15", "i": 65744, "v": "यद्यत्प्रदीयते दानमुत्तराविषये नरैः । महाफलमनन्तं च भवतीति विनिश्चयः ।।"},
{"c": "13.63", "n": "16", "i": 65745, "v": "हस्ते हस्तिरथं दत्त्वा चतुर्युक्तमुपोषितः । प्राप्नोति परमाँल्लोकान्पुण्यकामसमन्वितान् ।।"},
{"c": "13.63", "n": "17", "i": 65746, "v": "चित्रायामृषभं दत्त्वा पुण्यान्गन्धांश्च भारत । चरत्यप्सरसां लोके रमते नन्दने तथा ।।"},
{"c": "13.63", "n": "18", "i": 65747, "v": "स्वातावथ धनं दत्त्वा यदिष्टतममात्मनः । प्राप्नोति लोकान्स शुभानिह चैव महद्यशः ।।"},
{"c": "13.63", "n": "19", "i": 65748, "v": "विशाखायामनड्वाहं धेनुं दत्त्वा च दुग्धदाम् । सप्रासङ्गं च शकटं सधान्यं वस्त्रसंयुतम् ।।"},
{"c": "13.63", "n": "20", "i": 65749, "v": "पितॄन्देवांश्च प्रीणाति प्रेत्य चानन्त्यमश्नुते । न च दुर्गाण्यवाप्नोति स्वर्गलोकं च गच्छति ।।"},
{"c": "13.63", "n": "21", "i": 65750, "v": "दत्त्वा यथोक्तं विप्रेभ्यो वृत्तिमिष्टां स विन्दति । नरकादींश्च संक्लेशान्नाप्नोतीति विनिश्चयः ।।"},
{"c": "13.63", "n": "22", "i": 65751, "v": "अनुराधासु प्रावारं वस्त्रान्तरमुपोषितः । दत्त्वा युगशतं चापि नरः स्वर्गे महीयते ।।"},
{"c": "13.63", "n": "23", "i": 65752, "v": "कालशाकं तु विप्रेभ्यो दत्त्वा मर्त्यः समूलकम् । ज्येष्ठायामृद्धिमिष्टां वै गतिमिष्टां च विन्दति ।।"},
{"c": "13.63", "n": "24", "i": 65753, "v": "मूले मूलफलं दत्त्वा ब्राह्मणेभ्यः समाहितः । पितॄन्प्रीणयते चापि गतिमिष्टां च गच्छति ।।"},
{"c": "13.63", "n": "25", "i": 65754, "v": "अथ पूर्वास्वषाढासु दधिपात्राण्युपोषितः । कुलवृत्तोपसंपन्ने ब्राह्मणे वेदपारगे । प्रदाय जायते प्रेत्य कुले सुबहुगोकुले ।।"},
{"c": "13.63", "n": "26", "i": 65755, "v": "उदमन्थं ससर्पिष्कं प्रभूतमधुफाणितम् । दत्त्वोत्तरास्वषाढासु सर्वकामानवाप्नुयात् ।।"},
{"c": "13.63", "n": "27", "i": 65756, "v": "दुग्धं त्वभिजिते योगे दत्त्वा मधुघृताप्लुतम् । धर्मनित्यो मनीषिभ्यः स्वर्गलोके महीयते ।।"},
{"c": "13.63", "n": "28", "i": 65757, "v": "श्रवणे कम्बलं दत्त्वा वस्त्रान्तरितमेव च । श्वेतेन याति यानेन सर्वलोकानसंवृतान् ।।"},
{"c": "13.63", "n": "29", "i": 65758, "v": "गोप्रयुक्तं धनिष्ठासु यानं दत्त्वा समाहितः । वस्त्ररश्मिधरं सद्यः प्रेत्य राज्यं प्रपद्यते ।।"},
{"c": "13.63", "n": "30", "i": 65759, "v": "गन्धाञ्शतभिषग्योगे दत्त्वा सागुरुचन्दनान् । प्राप्नोत्यप्सरसां लोकान्प्रेत्य गन्धांश्च शाश्वतान् ।।"},
{"c": "13.63", "n": "31", "i": 65760, "v": "पूर्वभाद्रपदायोगे राजमाषान्प्रदाय तु । सर्वभक्षफलोपेतः स वै प्रेत्य सुखी भवेत् ।।"},
{"c": "13.63", "n": "32", "i": 65761, "v": "औरभ्रमुत्तरायोगे यस्तु मांसं प्रयच्छति । स पितॄन्प्रीणयति वै प्रेत्य चानन्त्यमश्नुते ।।"},
{"c": "13.63", "n": "33", "i": 65762, "v": "कांस्योपदोहनां धेनुं रेवत्यां यः प्रयच्छति । सा प्रेत्य कामानादाय दातारमुपतिष्ठति ।।"},
{"c": "13.63", "n": "34", "i": 65763, "v": "रथमश्वसमायुक्तं दत्त्वाश्विन्यां नरोत्तमः । हस्त्यश्वरथसंपन्ने वर्चस्वी जायते कुले ।।"},
{"c": "13.63", "n": "35", "i": 65764, "v": "भरणीषु द्विजातिभ्यस्तिलधेनुं प्रदाय वै । गाः सुप्रभूताः प्राप्नोति नरः प्रेत्य यशस्तथा ।।"},
{"c": "13.63", "t": "भीष्म उवाच ।"},
{"c": "13.63", "n": "36", "i": 65765, "v": "इत्येष लक्षणोद्देशः प्रोक्तो नक्षत्रयोगतः । देवक्या नारदेनेह सा स्नुषाभ्योऽब्रवीदिदम् ।।"},
{"c": "13.64", "t": "भीष्म उवाच ।"},
{"c": "13.64", "n": "1", "i": 65766, "v": "सर्वान्कामान्प्रयच्छन्ति ये प्रयच्छन्ति काञ्चनम् । इत्येवं भगवानत्रिः पितामहसुतोऽब्रवीत् ।।"},
{"c": "13.64", "n": "2", "i": 65767, "v": "पवित्रं शुच्यथायुष्यं पितॄणामक्षयं च तत् । सुवर्णं मनुजेन्द्रेण हरिश्चन्द्रेण कीर्तितम् ।।"},
{"c": "13.64", "n": "3", "i": 65768, "v": "पानीयदानं परमं दानानां मनुरब्रवीत् । तस्माद्वापीश्च कूपांश्च तडागानि च खानयेत् ।।"},
{"c": "13.64", "n": "4", "i": 65769, "v": "अर्धं पापस्य हरति पुरुषस्येह कर्मणः । कूपः प्रवृत्तपानीयः सुप्रवृत्तश्च नित्यशः ।।"},
{"c": "13.64", "n": "5", "i": 65770, "v": "सर्वं तारयते वंशं यस्य खाते जलाशये । गावः पिबन्ति विप्राश्च साधवश्च नराः सदा ।।"},
{"c": "13.64", "n": "6", "i": 65771, "v": "निदाघकाले पानीयं यस्य तिष्ठत्यवारितम् । स दुर्गं विषमं कृच्छ्रं न कदाचिदवाप्नुते ।।"},
{"c": "13.64", "n": "7", "i": 65772, "v": "बृहस्पतेर्भगवतः पूष्णश्चैव भगस्य च । अश्विनोश्चैव वह्नेश्च प्रीतिर्भवति सर्पिषा ।।"},
{"c": "13.64", "n": "8", "i": 65773, "v": "परमं भेषजं ह्येतद्यज्ञानामेतदुत्तमम् । रसानामुत्तमं चैतत्फलानां चैतदुत्तमम् ।।"},
{"c": "13.64", "n": "9", "i": 65774, "v": "फलकामो यशस्कामः पुष्टिकामश्च नित्यदा । घृतं दद्याद्द्विजातिभ्यः पुरुषः शुचिरात्मवान् ।।"},
{"c": "13.64", "n": "10", "i": 65775, "v": "घृतं मासे आश्वयुजि विप्रेभ्यो यः प्रयच्छति । तस्मै प्रयच्छतो रूपं प्रीतौ देवाविहाश्विनौ ।।"},
{"c": "13.64", "n": "11", "i": 65776, "v": "पायसं सर्पिषा मिश्रं द्विजेभ्यो यः प्रयच्छति । गृहं तस्य न रक्षांसि धर्षयन्ति कदाचन ।।"},
{"c": "13.64", "n": "12", "i": 65777, "v": "पिपासया न म्रियते सोपच्छन्दश्च दृश्यते । न प्राप्नुयाच्च व्यसनं करकान्यः प्रयच्छति ।।"},
{"c": "13.64", "n": "13", "i": 65778, "v": "प्रयतो ब्राह्मणाग्रेभ्यः श्रद्धया परया युतः । उपस्पर्शनषड्भागं लभते पुरुषः सदा ।।"},
{"c": "13.64", "n": "14", "i": 65779, "v": "यः साधनार्थं काष्ठानि ब्राह्मणेभ्यः प्रयच्छति । प्रतापार्थं च राजेन्द्र वृत्तवद्भ्यः सदा नरः ।।"},
{"c": "13.64", "n": "15", "i": 65780, "v": "सिध्यन्त्यर्थाः सदा तस्य कार्याणि विविधानि च । उपर्युपरि शत्रूणां वपुषा दीप्यते च सः ।।"},
{"c": "13.64", "n": "16", "i": 65781, "v": "भगवांश्चास्य सुप्रीतो वह्निर्भवति नित्यशः । न तं त्यजन्ते पशवः संग्रामे च जयत्यपि ।।"},
{"c": "13.64", "n": "17", "i": 65782, "v": "पुत्राञ्छ्रियं च लभते यश्छत्रं संप्रयच्छति । चक्षुर्व्याधिं न लभते यज्ञभागमथाश्नुते ।।"},
{"c": "13.64", "n": "18", "i": 65783, "v": "निदाघकाले वर्षे वा यश्छत्रं संप्रयच्छति । नास्य कश्चिन्मनोदाहः कदाचिदपि जायते । कृच्छ्रात्स विषमाच्चैव विप्र मोक्षमवाप्नुते ।।"},
{"c": "13.64", "n": "19", "i": 65784, "v": "प्रदानं सर्वदानानां शकटस्य विशिष्यते । एवमाह महाभागः शाण्डिल्यो भगवानृषिः ।।"},
{"c": "13.65", "t": "युधिष्ठिर उवाच ।"},
{"c": "13.65", "n": "1", "i": 65785, "v": "दह्यमानाय विप्राय यः प्रयच्छत्युपानहौ । यत्फलं तस्य भवति तन्मे ब्रूहि पितामह ।।"},
{"c": "13.65", "t": "भीष्म उवाच ।"},
{"c": "13.65", "n": "2", "i": 65786, "v": "उपानहौ प्रयच्छेद्यो ब्राह्मणेभ्यः समाहितः । मर्दते कण्टकान्सर्वान्विषमान्निस्तरत्यपि । स शत्रूणामुपरि च संतिष्ठति युधिष्ठिर ।।"},
{"c": "13.65", "n": "3", "i": 65787, "v": "यानं चाश्वतरीयुक्तं तस्य शुभ्रं विशां पते । उपतिष्ठति कौन्तेय रूप्यकाञ्चनभूषणम् । शकटं दम्यसंयुक्तं दत्तं भवति चैव हि ।।"},
{"c": "13.65", "t": "युधिष्ठिर उवाच ।"},
{"c": "13.65", "n": "4", "i": 65788, "v": "यत्फलं तिलदाने च भूमिदाने च कीर्तितम् । गोप्रदानेऽन्नदाने च भूयस्तद्ब्रूहि कौरव ।।"},
{"c": "13.65", "t": "भीष्म उवाच ।"},
{"c": "13.65", "n": "5", "i": 65789, "v": "शृणुष्व मम कौन्तेय तिलदानस्य यत्फलम् । निशम्य च यथान्यायं प्रयच्छ कुरुसत्तम ।।"},
{"c": "13.65", "n": "6", "i": 65790, "v": "पितॄणां प्रथमं भोज्यं तिलाः सृष्टाः स्वयंभुवा । तिलदानेन वै तस्मात्पितृपक्षः प्रमोदते ।।"},
{"c": "13.65", "n": "7", "i": 65791, "v": "माघमासे तिलान्यस्तु ब्राह्मणेभ्यः प्रयच्छति । सर्वसत्त्वसमाकीर्णं नरकं स न पश्यति ।।"},
{"c": "13.65", "n": "8", "i": 65792, "v": "सर्वकामैः स यजते यस्तिलैर्यजते पितॄन् । न चाकामेन दातव्यं तिलश्राद्धं कथंचन ।।"},
{"c": "13.65", "n": "9", "i": 65793, "v": "महर्षेः कश्यपस्यैते गात्रेभ्यः प्रसृतास्तिलाः । ततो दिव्यं गता भावं प्रदानेषु तिलाः प्रभो ।।"},
{"c": "13.65", "n": "10", "i": 65794, "v": "पौष्टिका रूपदाश्चैव तथा पापविनाशनाः । तस्मात्सर्वप्रदानेभ्यस्तिलदानं विशिष्यते ।।"},
{"c": "13.65", "n": "11", "i": 65795, "v": "आपस्तम्बश्च मेधावी शङ्खश्च लिखितस्तथा । महर्षिर्गौतमश्चापि तिलदानैर्दिवं गताः ।।"},
{"c": "13.65", "n": "12", "i": 65796, "v": "तिलहोमपरा विप्राः सर्वे संयतमैथुनाः । समा गव्येन हविषा प्रवृत्तिषु च संस्थिताः ।।"},
{"c": "13.65", "n": "13", "i": 65797, "v": "सर्वेषामेव दानानां तिलदानं परं स्मृतम् । अक्षयं सर्वदानानां तिलदानमिहोच्यते ।।"},
{"c": "13.65", "n": "14", "i": 65798, "v": "उत्पन्ने च पुरा हव्ये कुशिकर्षिः परंतप । तिलैरग्नित्रयं हुत्वा प्राप्तवान्गतिमुत्तमाम् ।।"},
{"c": "13.65", "n": "15", "i": 65799, "v": "इति प्रोक्तं कुरुश्रेष्ठ तिलदानमनुत्तमम् । विधानं येन विधिना तिलानामिह शस्यते ।।"},
{"c": "13.65", "n": "16", "i": 65800, "v": "अत ऊर्ध्वं निबोधेदं देवानां यष्टुमिच्छताम् । समागमं महाराज ब्रह्मणा वै स्वयंभुवा ।।"},
{"c": "13.65", "n": "17", "i": 65801, "v": "देवाः समेत्य ब्रह्माणं भूमिभागं यियक्षवः । शुभं देशमयाचन्त यजेम इति पार्थिव ।।"},
{"c": "13.65", "t": "देवा ऊचुः ।"},
{"c": "13.65", "n": "18", "i": 65802, "v": "भगवंस्त्वं प्रभुर्भूमेः सर्वस्य त्रिदिवस्य च । यजेमहि महाभाग यज्ञं भवदनुज्ञया । नाननुज्ञातभूमिर्हि यज्ञस्य फलमश्नुते ।।"},
{"c": "13.65", "n": "19", "i": 65803, "v": "त्वं हि सर्वस्य जगतः स्थावरस्य चरस्य च । प्रभुर्भवसि तस्मात्त्वं समनुज्ञातुमर्हसि ।।"},
{"c": "13.65", "t": "ब्रह्मोवाच ।"},
{"c": "13.65", "n": "20", "i": 65804, "v": "ददामि मेदिनीभागं भवद्भ्योऽहं सुरर्षभाः । यस्मिन्देशे करिष्यध्वं यज्ञं काश्यपनन्दनाः ।।"},
{"c": "13.65", "t": "देवा ऊचुः ।"},
{"c": "13.65", "n": "21", "i": 65805, "v": "भगवन्कृतकामाः स्मो यक्ष्यामस्त्वाप्तदक्षिणैः । इमं तु देशं मुनयः पर्युपासन्त नित्यदा ।।"},
{"c": "13.65", "t": "भीष्म उवाच ।"},
{"c": "13.65", "n": "22", "i": 65806, "v": "ततोऽगस्त्यश्च कण्वश्च भृगुरत्रिर्वृषाकपिः । असितो देवलश्चैव देवयज्ञमुपागमन् ।।"},
{"c": "13.65", "n": "23", "i": 65807, "v": "ततो देवा महात्मान ईजिरे यज्ञमच्युत । तथा समापयामासुर्यथाकालं सुरर्षभाः ।।"},
{"c": "13.65", "n": "24", "i": 65808, "v": "त इष्टयज्ञास्त्रिदशा हिमवत्यचलोत्तमे । षष्ठमंशं क्रतोस्तस्य भूमिदानं प्रचक्रिरे ।।"},
{"c": "13.65", "n": "25", "i": 65809, "v": "प्रादेशमात्रं भूमेस्तु यो दद्यादनुपस्कृतम् । न सीदति स कृच्छ्रेषु न च दुर्गाण्यवाप्नुते ।।"},
{"c": "13.65", "n": "26", "i": 65810, "v": "शीतवातातपसहां गृहभूमिं सुसंस्कृताम् । प्रदाय सुरलोकस्थः पुण्यान्तेऽपि न चाल्यते ।।"},
{"c": "13.65", "n": "27", "i": 65811, "v": "मुदितो वसते प्राज्ञः शक्रेण सह पार्थिव । प्रतिश्रयप्रदाता च सोऽपि स्वर्गे महीयते ।।"},
{"c": "13.65", "n": "28", "i": 65812, "v": "अध्यापककुले जातः श्रोत्रियो नियतेन्द्रियः । गृहे यस्य वसेत्तुष्टः प्रधानं लोकमश्नुते ।।"},
{"c": "13.65", "n": "29", "i": 65813, "v": "तथा गवार्थे शरणं शीतवर्षसहं महत् । आसप्तमं तारयति कुलं भरतसत्तम ।।"},
{"c": "13.65", "n": "30", "i": 65814, "v": "क्षेत्रभूमिं ददल्लोके पुत्र श्रियमवाप्नुयात् । रत्नभूमिं प्रदत्त्वा तु कुलवंशं विवर्धयेत् ।।"},
{"c": "13.65", "n": "31", "i": 65815, "v": "न चोषरां न निर्दग्धां महीं दद्यात्कथंचन । न श्मशानपरीतां च न च पापनिषेविताम् ।।"},
{"c": "13.65", "n": "32", "i": 65816, "v": "पारक्ये भूमिदेशे तु पितॄणां निर्वपेत्तु यः । तद्भूमिस्वामिपितृभिः श्राद्धकर्म विहन्यते ।।"},
{"c": "13.65", "n": "33", "i": 65817, "v": "तस्मात्क्रीत्वा महीं दद्यात्स्वल्पामपि विचक्षणः । पिण्डः पितृभ्यो दत्तो वै तस्यां भवति शाश्वतः ।।"},
{"c": "13.65", "n": "34", "i": 65818, "v": "अटवीपर्वताश्चैव नदीतीर्थानि यानि च । सर्वाण्यस्वामिकान्याहुर्न हि तत्र परिग्रहः ।।"},
{"c": "13.65", "n": "35", "i": 65819, "v": "इत्येतद्भूमिदानस्य फलमुक्तं विशां पते । अतः परं तु गोदानं कीर्तयिष्यामि तेऽनघ ।।"},
{"c": "13.65", "n": "36", "i": 65820, "v": "गावोऽधिकास्तपस्विभ्यो यस्मात्सर्वेभ्य एव च । तस्मान्महेश्वरो देवस्तपस्ताभिः समास्थितः ।।"},
{"c": "13.65", "n": "37", "i": 65821, "v": "ब्रह्मलोके वसन्त्येताः सोमेन सह भारत । आसां ब्रह्मर्षयः सिद्धाः प्रार्थयन्ति परां गतिम् ।।"},
{"c": "13.65", "n": "38", "i": 65822, "v": "पयसा हविषा दध्ना शकृताप्यथ चर्मणा । अस्थिभिश्चोपकुर्वन्ति शृङ्गैर्वालैश्च भारत ।।"},
{"c": "13.65", "n": "39", "i": 65823, "v": "नासां शीतातपौ स्यातां सदैताः कर्म कुर्वते । न वर्षं विषमं वापि दुःखमासां भवत्युत ।।"},
{"c": "13.65", "n": "40", "i": 65824, "v": "ब्राह्मणैः सहिता यान्ति तस्मात्परतरं पदम् । एकं गोब्राह्मणं तस्मात्प्रवदन्ति मनीषिणः ।।"},
{"c": "13.65", "n": "41", "i": 65825, "v": "रन्तिदेवस्य यज्ञे ताः पशुत्वेनोपकल्पिताः । ततश्चर्मण्वती राजन्गोचर्मभ्यः प्रवर्तिता ।।"},
{"c": "13.65", "n": "42", "i": 65826, "v": "पशुत्वाच्च विनिर्मुक्ताः प्रदानायोपकल्पिताः । ता इमा विप्रमुख्येभ्यो यो ददाति महीपते । निस्तरेदापदं कृच्छ्रां विषमस्थोऽपि पार्थिव ।।"},
{"c": "13.65", "n": "43", "i": 65827, "v": "गवां सहस्रदः प्रेत्य नरकं न प्रपश्यति । सर्वत्र विजयं चापि लभते मनुजाधिप ।।"},
{"c": "13.65", "n": "44", "i": 65828, "v": "अमृतं वै गवां क्षीरमित्याह त्रिदशाधिपः । तस्माद्ददाति यो धेनुममृतं स प्रयच्छति ।।"},
{"c": "13.65", "n": "45", "i": 65829, "v": "अग्नीनामव्ययं ह्येतद्धौम्यं वेदविदो विदुः । तस्माद्ददाति यो धेनुं स हौम्यं संप्रयच्छति ।।"},
{"c": "13.65", "n": "46", "i": 65830, "v": "स्वर्गो वै मूर्तिमानेष वृषभं यो गवां पतिम् । विप्रे गुणयुते दद्यात्स वै स्वर्गे महीयते ।।"},
{"c": "13.65", "n": "47", "i": 65831, "v": "प्राणा वै प्राणिनामेते प्रोच्यन्ते भरतर्षभ । तस्माद्ददाति यो धेनुं प्राणान्वै स प्रयच्छति ।।"},
{"c": "13.65", "n": "48", "i": 65832, "v": "गावः शरण्या भूतानामिति वेदविदो विदुः । तस्माद्ददाति यो धेनुं शरणं संप्रयच्छति ।।"},
{"c": "13.65", "n": "49", "i": 65833, "v": "न वधार्थं प्रदातव्या न कीनाशे न नास्तिके । गोजीविने न दातव्या तथा गौः पुरुषर्षभ ।।"},
{"c": "13.65", "n": "50", "i": 65834, "v": "ददाति तादृशानां वै नरो गाः पापकर्मणाम् । अक्षयं नरकं यातीत्येवमाहुर्मनीषिणः ।।"},
{"c": "13.65", "n": "51", "i": 65835, "v": "न कृशां पापवत्सां वा वन्ध्यां रोगान्वितां तथा । न व्यङ्गां न परिश्रान्तां दद्याद्गां ब्राह्मणाय वै ।।"},
{"c": "13.65", "n": "52", "i": 65836, "v": "दशगोसहस्रदः सम्यक्शक्रेण सह मोदते । अक्षयाँल्लभते लोकान्नरः शतसहस्रदः ।।"},
{"c": "13.65", "n": "53", "i": 65837, "v": "इत्येतद्गोप्रदानं च तिलदानं च कीर्तितम् । तथा भूमिप्रदानं च शृणुष्वान्ने च भारत ।।"},
{"c": "13.65", "n": "54", "i": 65838, "v": "अन्नदानं प्रधानं हि कौन्तेय परिचक्षते । अन्नस्य हि प्रदानेन रन्तिदेवो दिवं गतः ।।"},
{"c": "13.65", "n": "55", "i": 65839, "v": "श्रान्ताय क्षुधितायान्नं यः प्रयच्छति भूमिप । स्वायंभुवं महाभागं स पश्यति नराधिप ।।"},
{"c": "13.65", "n": "56", "i": 65840, "v": "न हिरण्यैर्न वासोभिर्नाश्वदानेन भारत । प्राप्नुवन्ति नराः श्रेयो यथेहान्नप्रदाः प्रभो ।।"},
{"c": "13.65", "n": "57", "i": 65841, "v": "अन्नं वै परमं द्रव्यमन्नं श्रीश्च परा मता । अन्नात्प्राणः प्रभवति तेजो वीर्यं बलं तथा ।।"},
{"c": "13.65", "n": "58", "i": 65842, "v": "सद्भ्यो ददाति यश्चान्नं सदैकाग्रमना नरः । न स दुर्गाण्यवाप्नोतीत्येवमाह पराशरः ।।"},
{"c": "13.65", "n": "59", "i": 65843, "v": "अर्चयित्वा यथान्यायं देवेभ्योऽन्नं निवेदयेत् । यदन्नो हि नरो राजंस्तदन्नास्तस्य देवताः ।।"},
{"c": "13.65", "n": "60", "i": 65844, "v": "कौमुद्यां शुक्लपक्षे तु योऽन्नदानं करोत्युत । स संतरति दुर्गाणि प्रेत्य चानन्त्यमश्नुते ।।"},
{"c": "13.65", "n": "61", "i": 65845, "v": "अभुक्त्वातिथये चान्नं प्रयच्छेद्यः समाहितः । स वै ब्रह्मविदां लोकान्प्राप्नुयाद्भरतर्षभ ।।"},
{"c": "13.65", "n": "62", "i": 65846, "v": "सुकृच्छ्रामापदं प्राप्तश्चान्नदः पुरुषस्तरेत् । पापं तरति चैवेह दुष्कृतं चापकर्षति ।।"},
{"c": "13.65", "n": "63", "i": 65847, "v": "इत्येतदन्नदानस्य तिलदानस्य चैव ह । भूमिदानस्य च फलं गोदानस्य च कीर्तितम् ।।"},
{"c": "13.66", "t": "युधिष्ठिर उवाच ।"},
{"c": "13.66", "n": "1", "i": 65848, "v": "श्रुतं दानफलं तात यत्त्वया परिकीर्तितम् । अन्नं तु ते विशेषेण प्रशस्तमिह भारत ।।"},
{"c": "13.66", "n": "2", "i": 65849, "v": "पानीयदानं परमं कथं चेह महाफलम् । इत्येतच्छ्रोतुमिच्छामि विस्तरेण पितामह ।।"},
{"c": "13.66", "t": "भीष्म उवाच ।"},
{"c": "13.66", "n": "3", "i": 65850, "v": "हन्त ते वर्तयिष्यामि यथावद्भरतर्षभ । गदतस्तन्ममाद्येह शृणु सत्यपराक्रम । पानीयदानात्प्रभृति सर्वं वक्ष्यामि तेऽनघ ।।"},
{"c": "13.66", "n": "4", "i": 65851, "v": "यदन्नं यच्च पानीयं संप्रदायाश्नुते नरः । न तस्मात्परमं दानं किंचिदस्तीति मे मतिः ।।"},
{"c": "13.66", "n": "5", "i": 65852, "v": "अन्नात्प्राणभृतस्तात प्रवर्तन्ते हि सर्वशः । तस्मादन्नं परं लोके सर्वदानेषु कथ्यते ।।"},
{"c": "13.66", "n": "6", "i": 65853, "v": "अन्नाद्बलं च तेजश्च प्राणिनां वर्धते सदा । अन्नदानमतस्तस्माच्छ्रेष्ठमाह प्रजापतिः ।।"},
{"c": "13.66", "n": "7", "i": 65854, "v": "सावित्र्या ह्यपि कौन्तेय श्रुतं ते वचनं शुभम् । यतश्चैतद्यथा चैतद्देवसत्रे महामते ।।"},
{"c": "13.66", "n": "8", "i": 65855, "v": "अन्ने दत्ते नरेणेह प्राणा दत्ता भवन्त्युत । प्राणदानाद्धि परमं न दानमिह विद्यते ।।"},
{"c": "13.66", "n": "9", "i": 65856, "v": "श्रुतं हि ते महाबाहो लोमशस्यापि तद्वचः । प्राणान्दत्त्वा कपोताय यत्प्राप्तं शिबिना पुरा ।।"},
{"c": "13.66", "n": "10", "i": 65857, "v": "तां गतिं लभते दत्त्वा द्विजस्यान्नं विशां पते । गतिं विशिष्टां गच्छन्ति प्राणदा इति नः श्रुतम् ।।"},
{"c": "13.66", "n": "11", "i": 65858, "v": "अन्नं चापि प्रभवति पानीयात्कुरुसत्तम । नीरजातेन हि विना न किंचित्संप्रवर्तते ।।"},
{"c": "13.66", "n": "12", "i": 65859, "v": "नीरजातश्च भगवान्सोमो ग्रहगणेश्वरः । अमृतं च सुधा चैव स्वाहा चैव वषट्तथा ।।"},
{"c": "13.66", "n": "13", "i": 65860, "v": "अन्नौषध्यो महाराज वीरुधश्च जलोद्भवाः । यतः प्राणभृतां प्राणाः संभवन्ति विशां पते ।।"},
{"c": "13.66", "n": "14", "i": 65861, "v": "देवानाममृतं चान्नं नागानां च सुधा तथा । पितॄणां च स्वधा प्रोक्ता पशूनां चापि वीरुधः ।।"},
{"c": "13.66", "n": "15", "i": 65862, "v": "अन्नमेव मनुष्याणां प्राणानाहुर्मनीषिणः । तच्च सर्वं नरव्याघ्र पानीयात्संप्रवर्तते ।।"},
{"c": "13.66", "n": "16", "i": 65863, "v": "तस्मात्पानीयदानाद्वै न परं विद्यते क्वचित् । तच्च दद्यान्नरो नित्यं य इच्छेद्भूतिमात्मनः ।।"},
{"c": "13.66", "n": "17", "i": 65864, "v": "धन्यं यशस्यमायुष्यं जलदानं विशां पते । शत्रूंश्चाप्यधि कौन्तेय सदा तिष्ठति तोयदः ।।"},
{"c": "13.66", "n": "18", "i": 65865, "v": "सर्वकामानवाप्नोति कीर्तिं चैवेह शाश्वतीम् । प्रेत्य चानन्त्यमाप्नोति पापेभ्यश्च प्रमुच्यते ।।"},
{"c": "13.66", "n": "19", "i": 65866, "v": "तोयदो मनुजव्याघ्र स्वर्गं गत्वा महाद्युते । अक्षयान्समवाप्नोति लोकानित्यब्रवीन्मनुः ।।"},
{"c": "13.67", "t": "युधिष्ठिर उवाच ।"},
{"c": "13.67", "n": "1", "i": 65867, "v": "तिलानां कीदृशं दानमथ दीपस्य चैव ह । अन्नानां वाससां चैव भूय एव ब्रवीहि मे ।।"},
{"c": "13.67", "t": "भीष्म उवाच ।"},
{"c": "13.67", "n": "2", "i": 65868, "v": "अत्राप्युदाहरन्तीममितिहासं पुरातनम् । ब्राह्मणस्य च संवादं यमस्य च युधिष्ठिर ।।"},
{"c": "13.67", "n": "3", "i": 65869, "v": "मध्यदेशे महान्ग्रामो ब्राह्मणानां बभूव ह । गङ्गायमुनयोर्मध्ये यामुनस्य गिरेरधः ।।"},
{"c": "13.67", "n": "4", "i": 65870, "v": "पर्णशालेति विख्यातो रमणीयो नराधिप । विद्वांसस्तत्र भूयिष्ठा ब्राह्मणाश्चावसंस्तदा ।।"},
{"c": "13.67", "n": "5", "i": 65871, "v": "अथ प्राह यमः कंचित्पुरुषं कृष्णवाससम् । रक्ताक्षमूर्ध्वरोमाणं काकजङ्घाक्षिनासिकम् ।।"},
{"c": "13.67", "n": "6", "i": 65872, "v": "गच्छ त्वं ब्राह्मणग्रामं ततो गत्वा तमानय । अगस्त्यं गोत्रतश्चापि नामतश्चापि शर्मिणम् ।।"},
{"c": "13.67", "n": "7", "i": 65873, "v": "शमे निविष्टं विद्वांसमध्यापकमनादृतम् । मा चान्यमानयेथास्त्वं सगोत्रं तस्य पार्श्वतः ।।"},
{"c": "13.67", "n": "8", "i": 65874, "v": "स हि तादृग्गुणस्तेन तुल्योऽध्ययनजन्मना । अपत्येषु तथा वृत्ते समस्तेनैव धीमता । तमानय यथोद्दिष्टं पूजा कार्या हि तस्य मे ।।"},
{"c": "13.67", "n": "9", "i": 65875, "v": "स गत्वा प्रतिकूलं तच्चकार यमशासनम् । तमाक्रम्यानयामास प्रतिषिद्धो यमेन यः ।।"},
{"c": "13.67", "n": "10", "i": 65876, "v": "तस्मै यमः समुत्थाय पूजां कृत्वा च वीर्यवान् । प्रोवाच नीयतामेष सोऽन्य आनीयतामिति ।।"},
{"c": "13.67", "n": "11", "i": 65877, "v": "एवमुक्ते तु वचने धर्मराजेन स द्विजः । उवाच धर्मराजानं निर्विण्णोऽध्ययनेन वै । यो मे कालो भवेच्छेषस्तं वसेयमिहाच्युत ।।"},
{"c": "13.67", "t": "यम उवाच ।"},
{"c": "13.67", "n": "12", "i": 65878, "v": "नाहं कालस्य विहितं प्राप्नोमीह कथंचन । यो हि धर्मं चरति वै तं तु जानामि केवलम् ।।"},
{"c": "13.67", "n": "13", "i": 65879, "v": "गच्छ विप्र त्वमद्यैव आलयं स्वं महाद्युते । ब्रूहि वा त्वं यथा स्वैरं करवाणि किमित्युत ।।"},
{"c": "13.67", "t": "ब्राह्मण उवाच ।"},
{"c": "13.67", "n": "14", "i": 65880, "v": "यत्तत्र कृत्वा सुमहत्पुण्यं स्यात्तद्ब्रवीहि मे । सर्वस्य हि प्रमाणं त्वं त्रैलोक्यस्यापि सत्तम ।।"},
{"c": "13.67", "t": "यम उवाच ।"},
{"c": "13.67", "n": "15", "i": 65881, "v": "शृणु तत्त्वेन विप्रर्षे प्रदानविधिमुत्तमम् । तिलाः परमकं दानं पुण्यं चैवेह शाश्वतम् ।।"},
{"c": "13.67", "n": "16", "i": 65882, "v": "तिलाश्च संप्रदातव्या यथाशक्ति द्विजर्षभ । नित्यदानात्सर्वकामांस्तिला निर्वर्तयन्त्युत ।।"},
{"c": "13.67", "n": "17", "i": 65883, "v": "तिलाञ्श्राद्धे प्रशंसन्ति दानमेतद्ध्यनुत्तमम् । तान्प्रयच्छस्व विप्रेभ्यो विधिदृष्टेन कर्मणा ।।"},
{"c": "13.67", "n": "18", "i": 65884, "v": "तिला भक्षयितव्याश्च सदा त्वालभनं च तैः । कार्यं सततमिच्छद्भिः श्रेयः सर्वात्मना गृहे ।।"},
{"c": "13.67", "n": "19", "i": 65885, "v": "तथापः सर्वदा देयाः पेयाश्चैव न संशयः । पुष्करिण्यस्तडागानि कूपांश्चैवात्र खानयेत् ।।"},
{"c": "13.67", "n": "20", "i": 65886, "v": "एतत्सुदुर्लभतरमिह लोके द्विजोत्तम । आपो नित्यं प्रदेयास्ते पुण्यं ह्येतदनुत्तमम् ।।"},
{"c": "13.67", "n": "21", "i": 65887, "v": "प्रपाश्च कार्याः पानार्थं नित्यं ते द्विजसत्तम । भुक्तेऽप्यथ प्रदेयं ते पानीयं वै विशेषतः ।।"},
{"c": "13.67", "n": "22", "i": 65888, "v": "इत्युक्ते स तदा तेन यमदूतेन वै गृहान् । नीतश्चकार च तथा सर्वं तद्यमशासनम् ।।"},
{"c": "13.67", "n": "23", "i": 65889, "v": "नीत्वा तं यमदूतोऽपि गृहीत्वा शर्मिणं तदा । ययौ स धर्मराजाय न्यवेदयत चापि तम् ।।"},
{"c": "13.67", "n": "24", "i": 65890, "v": "तं धर्मराजो धर्मज्ञं पूजयित्वा प्रतापवान् । कृत्वा च संविदं तेन विससर्ज यथागतम् ।।"},
{"c": "13.67", "n": "25", "i": 65891, "v": "तस्यापि च यमः सर्वमुपदेशं चकार ह । प्रत्येत्य च स तत्सर्वं चकारोक्तं यमेन तत् ।।"},
{"c": "13.67", "n": "26", "i": 65892, "v": "तथा प्रशंसते दीपान्यमः पितृहितेप्सया । तस्माद्दीपप्रदो नित्यं संतारयति वै पितॄन् ।।"},
{"c": "13.67", "n": "27", "i": 65893, "v": "दातव्याः सततं दीपास्तस्माद्भरतसत्तम । देवानां च पितॄणां च चक्षुष्यास्ते मताः प्रभो ।।"},
{"c": "13.67", "n": "28", "i": 65894, "v": "रत्नदानं च सुमहत्पुण्यमुक्तं जनाधिप । तानि विक्रीय यजते ब्राह्मणो ह्यभयंकरः ।।"},
{"c": "13.67", "n": "29", "i": 65895, "v": "यद्वै ददाति विप्रेभ्यो ब्राह्मणः प्रतिगृह्य वै । उभयोः स्यात्तदक्षय्यं दातुरादातुरेव च ।।"},
{"c": "13.67", "n": "30", "i": 65896, "v": "यो ददाति स्थितः स्थित्यां तादृशाय प्रतिग्रहम् । उभयोरक्षयं धर्मं तं मनुः प्राह धर्मवित् ।।"},
{"c": "13.67", "n": "31", "i": 65897, "v": "वाससां तु प्रदानेन स्वदारनिरतो नरः । सुवस्त्रश्च सुवेषश्च भवतीत्यनुशुश्रुम ।।"},
{"c": "13.67", "n": "32", "i": 65898, "v": "गावः सुवर्णं च तथा तिलाश्चैवानुवर्णिताः । बहुशः पुरुषव्याघ्र वेदप्रामाण्यदर्शनात् ।।"},
{"c": "13.67", "n": "33", "i": 65899, "v": "विवाहांश्चैव कुर्वीत पुत्रानुत्पादयेत च । पुत्रलाभो हि कौरव्य सर्वलाभाद्विशिष्यते ।।"},
{"c": "13.68", "t": "युधिष्ठिर उवाच ।"},
{"c": "13.68", "n": "1", "i": 65900, "v": "भूय एव कुरुश्रेष्ठ दानानां विधिमुत्तमम् । कथयस्व महाप्राज्ञ भूमिदानं विशेषतः ।।"},
{"c": "13.68", "n": "2", "i": 65901, "v": "पृथिवीं क्षत्रियो दद्याद्ब्राह्मणस्तां स्वकर्मणा । विधिवत्प्रतिगृह्णीयान्न त्वन्यो दातुमर्हति ।।"},
{"c": "13.68", "n": "3", "i": 65902, "v": "सर्ववर्णैस्तु यच्छक्यं प्रदातुं फलकाङ्क्षिभिः । वेदे वा यत्समाम्नातं तन्मे व्याख्यातुमर्हसि ।।"},
{"c": "13.68", "t": "भीष्म उवाच ।"},
{"c": "13.68", "n": "4", "i": 65903, "v": "तुल्यनामानि देयानि त्रीणि तुल्यफलानि च । सर्वकामफलानीह गावः पृथ्वी सरस्वती ।।"},
{"c": "13.68", "n": "5", "i": 65904, "v": "यो ब्रूयाच्चापि शिष्याय धर्म्यां ब्राह्मीं सरस्वतीम् । पृथिवीगोप्रदानाभ्यां स तुल्यं फलमश्नुते ।।"},
{"c": "13.68", "n": "6", "i": 65905, "v": "तथैव गाः प्रशंसन्ति न च देयं ततः परम् । संनिकृष्टफलास्ता हि लघ्वर्थाश्च युधिष्ठिर । मातरः सर्वभूतानां गावः सर्वसुखप्रदाः ।।"},
{"c": "13.68", "n": "7", "i": 65906, "v": "वृद्धिमाकाङ्क्षता नित्यं गावः कार्याः प्रदक्षिणाः । मङ्गलायतनं देव्यस्तस्मात्पूज्याः सदैव हि ।।"},
{"c": "13.68", "n": "8", "i": 65907, "v": "प्रचोदनं देवकृतं गवां कर्मसु वर्तताम् । पूर्वमेवाक्षरं नान्यदभिधेयं कथंचन ।।"},
{"c": "13.68", "n": "9", "i": 65908, "v": "प्रचारे वा निपाने वा बुधो नोद्वेजयेत गाः । तृषिता ह्यभिवीक्षन्त्यो नरं हन्युः सबान्धवम् ।।"},
{"c": "13.68", "n": "10", "i": 65909, "v": "पितृसद्मानि सततं देवतायतनानि च । पूयन्ते शकृता यासां पूतं किमधिकं ततः ।।"},
{"c": "13.68", "n": "11", "i": 65910, "v": "ग्रासमुष्टिं परगवे दद्यात्संवत्सरं तु यः । अकृत्वा स्वयमाहारं व्रतं तत्सार्वकामिकम् ।।"},
{"c": "13.68", "n": "12", "i": 65911, "v": "स हि पुत्रान्यशोर्थं च श्रियं चाप्यधिगच्छति । नाशयत्यशुभं चैव दुःस्वप्नं च व्यपोहति ।।"},
{"c": "13.68", "t": "युधिष्ठिर उवाच ।"},
{"c": "13.68", "n": "13", "i": 65912, "v": "देयाः किंलक्षणा गावः काश्चापि परिवर्जयेत् । कीदृशाय प्रदातव्या न देयाः कीदृशाय च ।।"},
{"c": "13.68", "t": "भीष्म उवाच ।"},
{"c": "13.68", "n": "14", "i": 65913, "v": "असद्वृत्ताय पापाय लुब्धायानृतवादिने । हव्यकव्यव्यपेताय न देया गौः कथंचन ।।"},
{"c": "13.68", "n": "15", "i": 65914, "v": "भिक्षवे बहुपुत्राय श्रोत्रियायाहिताग्नये । दत्त्वा दशगवां दाता लोकानाप्नोत्यनुत्तमान् ।।"},
{"c": "13.68", "n": "16", "i": 65915, "v": "यं चैव धर्मं कुरुते तस्य पुण्यफलं च यत् । सर्वस्यैवांशभाग्दाता तन्निमित्तं प्रवृत्तयः ।।"},
{"c": "13.68", "n": "17", "i": 65916, "v": "यश्चैनमुत्पादयति यश्चैनं त्रायते भयात् । यश्चास्य कुरुते वृत्तिं सर्वे ते पितरस्त्रयः ।।"},
{"c": "13.68", "n": "18", "i": 65917, "v": "कल्मषं गुरुशुश्रूषा हन्ति मानो महद्यशः । अपुत्रतां त्रयः पुत्रा अवृत्तिं दश धेनवः ।।"},
{"c": "13.68", "n": "19", "i": 65918, "v": "वेदान्तनिष्ठस्य बहुश्रुतस्य; प्रज्ञानतृप्तस्य जितेन्द्रियस्य । शिष्टस्य दान्तस्य यतस्य चैव; भूतेषु नित्यं प्रियवादिनश्च ।।"},
{"c": "13.68", "n": "20", "i": 65919, "v": "यः क्षुद्भयाद्वै न विकर्म कुर्या;न्मृदुर्दान्तश्चातिथेयश्च नित्यम् । वृत्तिं विप्रायातिसृजेत तस्मै; यस्तुल्यशीलश्च सपुत्रदारः ।।"},
{"c": "13.68", "n": "21", "i": 65920, "v": "शुभे पात्रे ये गुणा गोप्रदाने; तावान्दोषो ब्राह्मणस्वापहारे । सर्वावस्थं ब्राह्मणस्वापहारो; दाराश्चैषां दूरतो वर्जनीयाः ।।"},
{"c": "13.69", "t": "भीष्म उवाच ।"},
{"c": "13.69", "n": "1", "i": 65921, "v": "अत्रैव कीर्त्यते सद्भिर्ब्राह्मणस्वाभिमर्शने । नृगेण सुमहत्कृच्छ्रं यदवाप्तं कुरूद्वह ।।"},
{"c": "13.69", "n": "2", "i": 65922, "v": "निविशन्त्यां पुरा पार्थ द्वारवत्यामिति श्रुतिः । अदृश्यत महाकूपस्तृणवीरुत्समावृतः ।।"},
{"c": "13.69", "n": "3", "i": 65923, "v": "प्रयत्नं तत्र कुर्वाणास्तस्मात्कूपाज्जलार्थिनः । श्रमेण महता युक्तास्तस्मिंस्तोये सुसंवृते ।।"},
{"c": "13.69", "n": "4", "i": 65924, "v": "ददृशुस्ते महाकायं कृकलासमवस्थितम् । तस्य चोद्धरणे यत्नमकुर्वंस्ते सहस्रशः ।।"},
{"c": "13.69", "n": "5", "i": 65925, "v": "प्रग्रहैश्चर्मपट्टैश्च तं बद्ध्वा पर्वतोपमम् । नाशक्नुवन्समुद्धर्तुं ततो जग्मुर्जनार्दनम् ।।"},
{"c": "13.69", "n": "6", "i": 65926, "v": "खमावृत्योदपानस्य कृकलासः स्थितो महान् । तस्य नास्ति समुद्धर्तेत्यथ कृष्णे न्यवेदयन् ।।"},
{"c": "13.69", "n": "7", "i": 65927, "v": "स वासुदेवेन समुद्धृतश्च; पृष्टश्च कामान्निजगाद राजा । नृगस्तदात्मानमथो न्यवेदय;त्पुरातनं यज्ञसहस्रयाजिनम् ।।"},
{"c": "13.69", "n": "8", "i": 65928, "v": "तथा ब्रुवाणं तु तमाह माधवः; शुभं त्वया कर्म कृतं न पापकम् । कथं भवान्दुर्गतिमीदृशीं गतो; नरेन्द्र तद्ब्रूहि किमेतदीदृशम् ।।"},
{"c": "13.69", "n": "9", "i": 65929, "v": "शतं सहस्राणि शतं गवां पुनः; पुनः शतान्यष्ट शतायुतानि । त्वया पुरा दत्तमितीह शुश्रुम; नृप द्विजेभ्यः क्व नु तद्गतं तव ।।"},
{"c": "13.69", "n": "10", "i": 65930, "v": "नृगस्ततोऽब्रवीत्कृष्णं ब्राह्मणस्याग्निहोत्रिणः । प्रोषितस्य परिभ्रष्टा गौरेका मम गोधने ।।"},
{"c": "13.69", "n": "11", "i": 65931, "v": "गवां सहस्रे संख्याता तदा सा पशुपैर्मम । सा ब्राह्मणाय मे दत्ता प्रेत्यार्थमभिकाङ्क्षता ।।"},
{"c": "13.69", "n": "12", "i": 65932, "v": "अपश्यत्परिमार्गंश्च तां यां परगृहे द्विजः । ममेयमिति चोवाच ब्राह्मणो यस्य साभवत् ।।"},
{"c": "13.69", "n": "13", "i": 65933, "v": "तावुभौ समनुप्राप्तौ विवदन्तौ भृशज्वरौ । भवान्दाता भवान्हर्तेत्यथ तौ मां तदोचतुः ।।"},
{"c": "13.69", "n": "14", "i": 65934, "v": "शतेन शतसंख्येन गवां विनिमयेन वै । याचे प्रतिग्रहीतारं स तु मामब्रवीदिदम् ।।"},
{"c": "13.69", "n": "15", "i": 65935, "v": "देशकालोपसंपन्ना दोग्ध्री क्षान्तातिवत्सला । स्वादुक्षीरप्रदा धन्या मम नित्यं निवेशने ।।"},
{"c": "13.69", "n": "16", "i": 65936, "v": "कृशं च भरते या गौर्मम पुत्रमपस्तनम् । न सा शक्या मया हातुमित्युक्त्वा स जगाम ह ।।"},
{"c": "13.69", "n": "17", "i": 65937, "v": "ततस्तमपरं विप्रं याचे विनिमयेन वै । गवां शतसहस्रं वै तत्कृते गृह्यतामिति ।।"},
{"c": "13.69", "t": "ब्राह्मण उवाच ।"},
{"c": "13.69", "n": "18", "i": 65938, "v": "न राज्ञां प्रतिगृह्णामि शक्तोऽहं स्वस्य मार्गणे । सैव गौर्दीयतां शीघ्रं ममेति मधुसूदन ।।"},
{"c": "13.69", "n": "19", "i": 65939, "v": "रुक्ममश्वांश्च ददतो रजतं स्यन्दनांस्तथा । न जग्राह ययौ चापि तदा स ब्राह्मणर्षभः ।।"},
{"c": "13.69", "n": "20", "i": 65940, "v": "एतस्मिन्नेव काले तु चोदितः कालधर्मणा । पितृलोकमहं प्राप्य धर्मराजमुपागमम् ।।"},
{"c": "13.69", "n": "21", "i": 65941, "v": "यमस्तु पूजयित्वा मां ततो वचनमब्रवीत् । नान्तः संख्यायते राजंस्तव पुण्यस्य कर्मणः ।।"},
{"c": "13.69", "n": "22", "i": 65942, "v": "अस्ति चैव कृतं पापमज्ञानात्तदपि त्वया । चरस्व पापं पश्चाद्वा पूर्वं वा त्वं यथेच्छसि ।।"},
{"c": "13.69", "n": "23", "i": 65943, "v": "रक्षितास्मीति चोक्तं ते प्रतिज्ञा चानृता तव । ब्राह्मणस्वस्य चादानं त्रिविधस्ते व्यतिक्रमः ।।"},
{"c": "13.69", "n": "24", "i": 65944, "v": "पूर्वं कृच्छ्रं चरिष्येऽहं पश्चाच्छुभमिति प्रभो । धर्मराजं ब्रुवन्नेवं पतितोऽस्मि महीतले ।।"},
{"c": "13.69", "n": "25", "i": 65945, "v": "अश्रौषं प्रच्युतश्चाहं यमस्योच्चैः प्रभाषतः । वासुदेवः समुद्धर्ता भविता ते जनार्दनः ।।"},
{"c": "13.69", "n": "26", "i": 65946, "v": "पूर्णे वर्षसहस्रान्ते क्षीणे कर्मणि दुष्कृते । प्राप्स्यसे शाश्वताँल्लोकाञ्जितान्स्वेनैव कर्मणा ।।"},
{"c": "13.69", "n": "27", "i": 65947, "v": "कूपेऽऽत्मानमधःशीर्षमपश्यं पतितं च ह । तिर्यग्योनिमनुप्राप्तं न तु मामजहात्स्मृतिः ।।"},
{"c": "13.69", "n": "28", "i": 65948, "v": "त्वया तु तारितोऽस्म्यद्य किमन्यत्र तपोबलात् । अनुजानीहि मां कृष्ण गच्छेयं दिवमद्य वै ।।"},
{"c": "13.69", "n": "29", "i": 65949, "v": "अनुज्ञातः स कृष्णेन नमस्कृत्य जनार्दनम् । विमानं दिव्यमास्थाय ययौ दिवमरिंदम ।।"},
{"c": "13.69", "n": "30", "i": 65950, "v": "ततस्तस्मिन्दिवं प्राप्ते नृगे भरतसत्तम । वासुदेव इमं श्लोकं जगाद कुरुनन्दन ।।"},
{"c": "13.69", "n": "31", "i": 65951, "v": "ब्राह्मणस्वं न हर्तव्यं पुरुषेण विजानता । ब्राह्मणस्वं हृतं हन्ति नृगं ब्राह्मणगौरिव ।।"},
{"c": "13.69", "n": "32", "i": 65952, "v": "सतां समागमः सद्भिर्नाफलः पार्थ विद्यते । विमुक्तं नरकात्पश्य नृगं साधुसमागमात् ।।"},
{"c": "13.69", "n": "33", "i": 65953, "v": "प्रदानं फलवत्तत्र द्रोहस्तत्र तथाफलः । अपचारं गवां तस्माद्वर्जयेत युधिष्ठिर ।।"},
{"c": "13.70", "t": "युधिष्ठिर उवाच ।"},
{"c": "13.70", "n": "1", "i": 65954, "v": "दत्तानां फलसंप्राप्तिं गवां प्रब्रूहि मेऽनघ । विस्तरेण महाबाहो न हि तृप्यामि कथ्यताम् ।।"},
{"c": "13.70", "t": "भीष्म उवाच ।"},
{"c": "13.70", "n": "2", "i": 65955, "v": "अत्राप्युदाहरन्तीममितिहासं पुरातनम् । ऋषेरुद्दालकेर्वाक्यं नाचिकेतस्य चोभयोः ।।"},
{"c": "13.70", "n": "3", "i": 65956, "v": "ऋषिरुद्दालकिर्दीक्षामुपगम्य ततः सुतम् । त्वं मामुपचरस्वेति नाचिकेतमभाषत । समाप्ते नियमे तस्मिन्महर्षिः पुत्रमब्रवीत् ।।"},
{"c": "13.70", "n": "4", "i": 65957, "v": "उपस्पर्शनसक्तस्य स्वाध्यायनिरतस्य च । इध्मा दर्भाः सुमनसः कलशश्चाभितो जलम् । विस्मृतं मे तदादाय नदीतीरादिहाव्रज ।।"},
{"c": "13.70", "n": "5", "i": 65958, "v": "गत्वानवाप्य तत्सर्वं नदीवेगसमाप्लुतम् । न पश्यामि तदित्येवं पितरं सोऽब्रवीन्मुनिः ।।"},
{"c": "13.70", "n": "6", "i": 65959, "v": "क्षुत्पिपासाश्रमाविष्टो मुनिरुद्दालकिस्तदा । यमं पश्येति तं पुत्रमशपत्स महातपाः ।।"},
{"c": "13.70", "n": "7", "i": 65960, "v": "तथा स पित्राभिहतो वाग्वज्रेण कृताञ्जलिः । प्रसीदेति ब्रुवन्नेव गतसत्त्वोऽपतद्भुवि ।।"},
{"c": "13.70", "n": "8", "i": 65961, "v": "नाचिकेतं पिता दृष्ट्वा पतितं दुःखमूर्छितः । किं मया कृतमित्युक्त्वा निपपात महीतले ।।"},
{"c": "13.70", "n": "9", "i": 65962, "v": "तस्य दुःखपरीतस्य स्वं पुत्रमुपगूहतः । व्यतीतं तदहःशेषं सा चोग्रा तत्र शर्वरी ।।"},
{"c": "13.70", "n": "10", "i": 65963, "v": "पित्र्येणाश्रुप्रपातेन नाचिकेतः कुरूद्वह । प्रास्पन्दच्छयने कौश्ये वृष्ट्या सस्यमिवाप्लुतम् ।।"},
{"c": "13.70", "n": "11", "i": 65964, "v": "स पर्यपृच्छत्तं पुत्रं श्लाघ्यं प्रत्यागतं पुनः । दिव्यैर्गन्धैः समादिग्धं क्षीणस्वप्नमिवोत्थितम् ।।"},
{"c": "13.70", "n": "12", "i": 65965, "v": "अपि पुत्र जिता लोकाः शुभास्ते स्वेन कर्मणा । दिष्ट्या चासि पुनः प्राप्तो न हि ते मानुषं वपुः ।।"},
{"c": "13.70", "n": "13", "i": 65966, "v": "प्रत्यक्षदर्शी सर्वस्य पित्रा पृष्टो महात्मना । अन्वर्थं तं पितुर्मध्ये महर्षीणां न्यवेदयत् ।।"},
{"c": "13.70", "n": "14", "i": 65967, "v": "कुर्वन्भवच्छासनमाशु यातो; ह्यहं विशालां रुचिरप्रभावाम् । वैवस्वतीं प्राप्य सभामपश्यं; सहस्रशो योजनहैमभौमाम् ।।"},
{"c": "13.70", "n": "15", "i": 65968, "v": "दृष्ट्वैव मामभिमुखमापतन्तं; गृहं निवेद्यासनमादिदेश । वैवस्वतोऽर्घ्यादिभिरर्हणैश्च; भवत्कृते पूजयामास मां सः ।।"},
{"c": "13.70", "n": "16", "i": 65969, "v": "ततस्त्वहं तं शनकैरवोचं; वृतं सदस्यैरभिपूज्यमानम् । प्राप्तोऽस्मि ते विषयं धर्मराज; लोकानर्हे यान्स्म तान्मे विधत्स्व ।।"},
{"c": "13.70", "n": "17", "i": 65970, "v": "यमोऽब्रवीन्मां न मृतोऽसि सौम्य; यमं पश्येत्याह तु त्वां तपस्वी । पिता प्रदीप्ताग्निसमानतेजा; न तच्छक्यमनृतं विप्र कर्तुम् ।।"},
{"c": "13.70", "n": "18", "i": 65971, "v": "दृष्टस्तेऽहं प्रतिगच्छस्व तात; शोचत्यसौ तव देहस्य कर्ता । ददामि किं चापि मनःप्रणीतं; प्रियातिथे तव कामान्वृणीष्व ।।"},
{"c": "13.70", "n": "19", "i": 65972, "v": "तेनैवमुक्तस्तमहं प्रत्यवोचं; प्राप्तोऽस्मि ते विषयं दुर्निवर्त्यम् । इच्छाम्यहं पुण्यकृतां समृद्धाँ;ल्लोकान्द्रष्टुं यदि तेऽहं वरार्हः ।।"},
{"c": "13.70", "n": "20", "i": 65973, "v": "यानं समारोप्य तु मां स देवो; वाहैर्युक्तं सुप्रभं भानुमन्तम् । संदर्शयामास तदा स्म लोका;न्सर्वांस्तदा पुण्यकृतां द्विजेन्द्र ।।"},
{"c": "13.70", "n": "21", "i": 65974, "v": "अपश्यं तत्र वेश्मानि तैजसानि कृतात्मनाम् । नानासंस्थानरूपाणि सर्वरत्नमयानि च ।।"},
{"c": "13.70", "n": "22", "i": 65975, "v": "चन्द्रमण्डलशुभ्राणि किङ्किणीजालवन्ति च । अनेकशतभौमानि सान्तर्जलवनानि च ।।"},
{"c": "13.70", "n": "23", "i": 65976, "v": "वैडूर्यार्कप्रकाशानि रूप्यरुक्ममयानि च । तरुणादित्यवर्णानि स्थावराणि चराणि च ।।"},
{"c": "13.70", "n": "24", "i": 65977, "v": "भक्ष्यभोज्यमयाञ्शैलान्वासांसि शयनानि च । सर्वकामफलांश्चैव वृक्षान्भवनसंस्थितान् ।।"},
{"c": "13.70", "n": "25", "i": 65978, "v": "नद्यो वीथ्यः सभा वापी दीर्घिकाश्चैव सर्वशः । घोषवन्ति च यानानि युक्तान्येव सहस्रशः ।।"},
{"c": "13.70", "n": "26", "i": 65979, "v": "क्षीरस्रवा वै सरितो गिरींश्च; सर्पिस्तथा विमलं चापि तोयम् । वैवस्वतस्यानुमतांश्च देशा;नदृष्टपूर्वान्सुबहूनपश्यम् ।।"},
{"c": "13.70", "n": "27", "i": 65980, "v": "सर्वं दृष्ट्वा तदहं धर्मराज;मवोचं वै प्रभविष्णुं पुराणम् । क्षीरस्यैताः सर्पिषश्चैव नद्यः; शश्वत्स्रोताः कस्य भोज्याः प्रदिष्टाः ।।"},
{"c": "13.70", "n": "28", "i": 65981, "v": "यमोऽब्रवीद्विद्धि भोज्यास्त्वमेता; ये दातारः साधवो गोरसानाम् । अन्ये लोकाः शाश्वता वीतशोकाः; समाकीर्णा गोप्रदाने रतानाम् ।।"},
{"c": "13.70", "n": "29", "i": 65982, "v": "न त्वेवासां दानमात्रं प्रशस्तं; पात्रं कालो गोविशेषो विधिश्च । ज्ञात्वा देया विप्र गवान्तरं हि; दुःखं ज्ञातुं पावकादित्यभूतम् ।।"},
{"c": "13.70", "n": "30", "i": 65983, "v": "स्वाध्यायाढ्यो योऽतिमात्रं तपस्वी; वैतानस्थो ब्राह्मणः पात्रमासाम् । कृच्छ्रोत्सृष्टाः पोषणाभ्यागताश्च; द्वारैरेतैर्गोविशेषाः प्रशस्ताः ।।"},
{"c": "13.70", "n": "31", "i": 65984, "v": "तिस्रो रात्रीरद्भिरुपोष्य भूमौ; तृप्ता गावस्तर्पितेभ्यः प्रदेयाः । वत्सैः प्रीताः सुप्रजाः सोपचारा;स्त्र्यहं दत्त्वा गोरसैर्वर्तितव्यम् ।।"},
{"c": "13.70", "n": "32", "i": 65985, "v": "दत्त्वा धेनुं सुव्रतां कांस्यदोहां; कल्याणवत्सामपलायिनीं च । यावन्ति लोमानि भवन्ति तस्या;स्तावद्वर्षाण्यश्नुते स्वर्गलोकम् ।।"},
{"c": "13.70", "n": "33", "i": 65986, "v": "तथानड्वाहं ब्राह्मणाय प्रदाय; दान्तं धुर्यं बलवन्तं युवानम् । कुलानुजीवं वीर्यवन्तं बृहन्तं; भुङ्क्ते लोकान्संमितान्धेनुदस्य ।।"},
{"c": "13.70", "n": "34", "i": 65987, "v": "गोषु क्षान्तं गोशरण्यं कृतज्ञं; वृत्तिग्लानं तादृशं पात्रमाहुः । वृत्तिग्लाने संभ्रमे वा महार्थे; कृष्यर्थे वा होमहेतोः प्रसूत्याम् ।।"},
{"c": "13.70", "n": "35", "i": 65988, "v": "गुर्वर्थे वा बालपुष्ट्याभिषङ्गा;द्गावो दातुं देशकालोऽविशिष्टः । अन्तर्जाताः सुक्रयज्ञानलब्धाः; प्राणक्रीता निर्जिताश्चौदकाश्च ।।"},
{"c": "13.70", "t": "नाचिकेत उवाच ।"},
{"c": "13.70", "n": "36", "i": 65989, "v": "श्रुत्वा वैवस्वतवचस्तमहं पुनरब्रुवम् । अगोमी गोप्रदातॄणां कथं लोकान्निगच्छति ।।"},
{"c": "13.70", "n": "37", "i": 65990, "v": "ततो यमोऽब्रवीद्धीमान्गोप्रदाने परां गतिम् । गोप्रदानानुकल्पं तु गामृते सन्ति गोप्रदाः ।।"},
{"c": "13.70", "n": "38", "i": 65991, "v": "अलाभे यो गवां दद्याद्घृतधेनुं यतव्रतः । तस्यैता घृतवाहिन्यः क्षरन्ते वत्सला इव ।।"},
{"c": "13.70", "n": "39", "i": 65992, "v": "घृतालाभे च यो दद्यात्तिलधेनुं यतव्रतः । स दुर्गात्तारितो धेन्वा क्षीरनद्यां प्रमोदते ।।"},
{"c": "13.70", "n": "40", "i": 65993, "v": "तिलालाभे च यो दद्याज्जलधेनुं यतव्रतः । स कामप्रवहां शीतां नदीमेतामुपाश्नुते ।।"},
{"c": "13.70", "n": "41", "i": 65994, "v": "एवमादीनि मे तत्र धर्मराजो न्यदर्शयत् । दृष्ट्वा च परमं हर्षमवापमहमच्युत ।।"},
{"c": "13.70", "n": "42", "i": 65995, "v": "निवेदये चापि प्रियं भवत्सु; क्रतुर्महानल्पधनप्रचारः । प्राप्तो मया तात स मत्प्रसूतः; प्रपत्स्यते वेदविधिप्रवृत्तः ।।"},
{"c": "13.70", "n": "43", "i": 65996, "v": "शापो ह्ययं भवतोऽनुग्रहाय; प्राप्तो मया यत्र दृष्टो यमो मे । दानव्युष्टिं तत्र दृष्ट्वा महार्थां; निःसंदिग्धं दानधर्मांश्चरिष्ये ।।"},
{"c": "13.70", "n": "44", "i": 65997, "v": "इदं च मामब्रवीद्धर्मराजः; पुनः पुनः संप्रहृष्टो द्विजर्षे । दानेन तात प्रयतोऽभूः सदैव; विशेषतो गोप्रदानं च कुर्याः ।।"},
{"c": "13.70", "n": "45", "i": 65998, "v": "शुद्धो ह्यर्थो नावमन्यः स्वधर्मा;त्पात्रे देयं देशकालोपपन्ने । तस्माद्गावस्ते नित्यमेव प्रदेया; मा भूच्च ते संशयः कश्चिदत्र ।।"},
{"c": "13.70", "n": "46", "i": 65999, "v": "एताः पुरा अददन्नित्यमेव; शान्तात्मानो दानपथे निविष्टाः । तपांस्युग्राण्यप्रतिशङ्कमाना;स्ते वै दानं प्रददुश्चापि शक्त्या ।।"},
{"c": "13.70", "n": "47", "i": 66000, "v": "काले शक्त्या मत्सरं वर्जयित्वा; शुद्धात्मानः श्रद्धिनः पुण्यशीलाः । दत्त्वा तप्त्वा लोकममुं प्रपन्ना; देदीप्यन्ते पुण्यशीलाश्च नाके ।।"},
{"c": "13.70", "n": "48", "i": 66001, "v": "एतद्दानं न्यायलब्धं द्विजेभ्यः; पात्रे दत्तं प्रापणीयं परीक्ष्य । काम्याष्टम्यां वर्तितव्यं दशाहं; रसैर्गवां शकृता प्रस्नवैर्वा ।।"},
{"c": "13.70", "n": "49", "i": 66002, "v": "वेदव्रती स्याद्वृषभप्रदाता; वेदावाप्तिर्गोयुगस्य प्रदाने । तीर्थावाप्तिर्गोप्रयुक्तप्रदाने; पापोत्सर्गः कपिलायाः प्रदाने ।।"},
{"c": "13.70", "n": "50", "i": 66003, "v": "गामप्येकां कपिलां संप्रदाय; न्यायोपेतां कल्मषाद्विप्रमुच्येत् । गवां रसात्परमं नास्ति किंचि;द्गवां दानं सुमहत्तद्वदन्ति ।।"},
{"c": "13.70", "n": "51", "i": 66004, "v": "गावो लोकान्धारयन्ति क्षरन्त्यो; गावश्चान्नं संजनयन्ति लोके । यस्तज्जानन्न गवां हार्दमेति; स वै गन्ता निरयं पापचेताः ।।"},
{"c": "13.70", "n": "52", "i": 66005, "v": "यत्ते दातुं गोसहस्रं शतं वा; शतार्धं वा दश वा साधुवत्साः । अप्येकां वा साधवे ब्राह्मणाय; सास्यामुष्मिन्पुण्यतीर्था नदी वै ।।"},
{"c": "13.70", "n": "53", "i": 66006, "v": "प्राप्त्या पुष्ट्या लोकसंरक्षणेन; गावस्तुल्याः सूर्यपादैः पृथिव्याम् । शब्दश्चैकः संततिश्चोपभोग;स्तस्माद्गोदः सूर्य इवाभिभाति ।।"},
{"c": "13.70", "n": "54", "i": 66007, "v": "गुरुं शिष्यो वरयेद्गोप्रदाने; स वै वक्ता नियतं स्वर्गदाता । विधिज्ञानां सुमहानेष धर्मो; विधिं ह्याद्यं विधयः संश्रयन्ति ।।"},
{"c": "13.70", "n": "55", "i": 66008, "v": "एतद्दानं न्यायलब्धं द्विजेभ्यः; पात्रे दत्त्वा प्रापयेथाः परीक्ष्य । त्वय्याशंसन्त्यमरा मानवाश्च; वयं चापि प्रसृते पुण्यशीलाः ।।"},
{"c": "13.70", "n": "56", "i": 66009, "v": "इत्युक्तोऽहं धर्मराज्ञा महर्षे; धर्मात्मानं शिरसाभिप्रणम्य । अनुज्ञातस्तेन वैवस्वतेन; प्रत्यागमं भगवत्पादमूलम् ।।"},
{"c": "13.71", "t": "युधिष्ठिर उवाच ।"},
{"c": "13.71", "n": "1", "i": 66010, "v": "उक्तं वै गोप्रदानं ते नाचिकेतमृषिं प्रति । माहात्म्यमपि चैवोक्तमुद्देशेन गवां प्रभो ।।"},
{"c": "13.71", "n": "2", "i": 66011, "v": "नृगेण च यथा दुःखमनुभूतं महात्मना । एकापराधादज्ञानात्पितामह महामते ।।"},
{"c": "13.71", "n": "3", "i": 66012, "v": "द्वारवत्यां यथा चासौ निविशन्त्यां समुद्धृतः । मोक्षहेतुरभूत्कृष्णस्तदप्यवधृतं मया ।।"},
{"c": "13.71", "n": "4", "i": 66013, "v": "किं त्वस्ति मम संदेहो गवां लोकं प्रति प्रभो । तत्त्वतः श्रोतुमिच्छामि गोदा यत्र विशन्त्युत ।।"},
{"c": "13.71", "t": "भीष्म उवाच ।"},
{"c": "13.71", "n": "5", "i": 66014, "v": "अत्राप्युदाहरन्तीममितिहासं पुरातनम् । यथापृच्छत्पद्मयोनिमेतदेव शतक्रतुः ।।"},
{"c": "13.71", "t": "शक्र उवाच ।"},
{"c": "13.71", "n": "6", "i": 66015, "v": "स्वर्लोकवासिनां लक्ष्मीमभिभूय स्वया त्विषा । गोलोकवासिनः पश्ये व्रजतः संशयोऽत्र मे ।।"},
{"c": "13.71", "n": "7", "i": 66016, "v": "कीदृशा भगवँल्लोका गवां तद्ब्रूहि मेऽनघ । यानावसन्ति दातार एतदिच्छामि वेदितुम् ।।"},
{"c": "13.71", "n": "8", "i": 66017, "v": "कीदृशाः किंफलाः कः स्वित्परमस्तत्र वै गुणः । कथं च पुरुषास्तत्र गच्छन्ति विगतज्वराः ।।"},
{"c": "13.71", "n": "9", "i": 66018, "v": "कियत्कालं प्रदानस्य दाता च फलमश्नुते । कथं बहुविधं दानं स्यादल्पमपि वा कथम् ।।"},
{"c": "13.71", "n": "10", "i": 66019, "v": "बह्वीनां कीदृशं दानमल्पानां वापि कीदृशम् । अदत्त्वा गोप्रदाः सन्ति केन वा तच्च शंस मे ।।"},
{"c": "13.71", "n": "11", "i": 66020, "v": "कथं च बहुदाता स्यादल्पदात्रा समः प्रभो । अल्पप्रदाता बहुदः कथं च स्यादिहेश्वर ।।"},
{"c": "13.71", "n": "12", "i": 66021, "v": "कीदृशी दक्षिणा चैव गोप्रदाने विशिष्यते । एतत्तथ्येन भगवन्मम शंसितुमर्हसि ।।"},
{"c": "13.72", "t": "ब्रह्मोवाच ।"},
{"c": "13.72", "n": "1", "i": 66022, "v": "योऽयं प्रश्नस्त्वया पृष्टो गोप्रदानाधिकारवान् । नास्य प्रष्टास्ति लोकेऽस्मिंस्त्वत्तोऽन्यो हि शतक्रतो ।।"},
{"c": "13.72", "n": "2", "i": 66023, "v": "सन्ति नानाविधा लोका यांस्त्वं शक्र न पश्यसि । पश्यामि यानहं लोकानेकपत्न्यश्च याः स्त्रियः ।।"},
{"c": "13.72", "n": "3", "i": 66024, "v": "कर्मभिश्चापि सुशुभैः सुव्रता ऋषयस्तथा । सशरीरा हि तान्यान्ति ब्राह्मणाः शुभवृत्तयः ।।"},
{"c": "13.72", "n": "4", "i": 66025, "v": "शरीरन्यासमोक्षेण मनसा निर्मलेन च । स्वप्नभूतांश्च ताँल्लोकान्पश्यन्तीहापि सुव्रताः ।।"},
{"c": "13.72", "n": "5", "i": 66026, "v": "ते तु लोकाः सहस्राक्ष शृणु यादृग्गुणान्विताः । न तत्र क्रमते कालो न जरा न च पापकम् । तथान्यन्नाशुभं किंचिन्न व्याधिस्तत्र न क्लमः ।।"},
{"c": "13.72", "n": "6", "i": 66027, "v": "यद्यच्च गावो मनसा तस्मिन्वाञ्छन्ति वासव । तत्सर्वं प्रापयन्ति स्म मम प्रत्यक्षदर्शनात् । कामगाः कामचारिण्यः कामात्कामांश्च भुञ्जते ।।"},
{"c": "13.72", "n": "7", "i": 66028, "v": "वाप्यः सरांसि सरितो विविधानि वनानि च । गृहाणि पर्वताश्चैव यावद्द्रव्यं च किंचन ।।"},
{"c": "13.72", "n": "8", "i": 66029, "v": "मनोज्ञं सर्वभूतेभ्यः सर्वं तत्र प्रदृश्यते । ईदृशान्विद्धि ताँल्लोकान्नास्ति लोकस्ततोऽधिकः ।।"},
{"c": "13.72", "n": "9", "i": 66030, "v": "तत्र सर्वसहाः क्षान्ता वत्सला गुरुवर्तिनः । अहंकारैर्विरहिता यान्ति शक्र नरोत्तमाः ।।"},
{"c": "13.72", "n": "10", "i": 66031, "v": "यः सर्वमांसानि न भक्षयीत; पुमान्सदा यावदन्ताय युक्तः । मातापित्रोरर्चिता सत्ययुक्तः; शुश्रूषिता ब्राह्मणानामनिन्द्यः ।।"},
{"c": "13.72", "n": "11", "i": 66032, "v": "अक्रोधनो गोषु तथा द्विजेषु; धर्मे रतो गुरुशुश्रूषकश्च । यावज्जीवं सत्यवृत्ते रतश्च; दाने रतो यः क्षमी चापराधे ।।"},
{"c": "13.72", "n": "12", "i": 66033, "v": "मृदुर्दान्तो देवपरायणश्च; सर्वातिथिश्चापि तथा दयावान् । ईदृग्गुणो मानवः संप्रयाति; लोकं गवां शाश्वतं चाव्ययं च ।।"},
{"c": "13.72", "n": "13", "i": 66034, "v": "न पारदारी पश्यति लोकमेनं; न वै गुरुघ्नो न मृषाप्रलापी । सदापवादी ब्राह्मणः शान्तवेदो; दोषैरन्यैर्यश्च युक्तो दुरात्मा ।।"},
{"c": "13.72", "n": "14", "i": 66035, "v": "न मित्रध्रुङ्नैकृतिकः कृतघ्नः; शठोऽनृजुर्धर्मविद्वेषकश्च । न ब्रह्महा मनसापि प्रपश्ये;द्गवां लोकं पुण्यकृतां निवासम् ।।"},
{"c": "13.72", "n": "15", "i": 66036, "v": "एतत्ते सर्वमाख्यातं नैपुणेन सुरेश्वर । गोप्रदानरतानां तु फलं शृणु शतक्रतो ।।"},
{"c": "13.72", "n": "16", "i": 66037, "v": "दायाद्यलब्धैरर्थैर्यो गाः क्रीत्वा संप्रयच्छति । धर्मार्जितधनक्रीतान्स लोकानश्नुतेऽक्षयान् ।।"},
{"c": "13.72", "n": "17", "i": 66038, "v": "यो वै द्यूते धनं जित्वा गाः क्रीत्वा संप्रयच्छति । स दिव्यमयुतं शक्र वर्षाणां फलमश्नुते ।।"},
{"c": "13.72", "n": "18", "i": 66039, "v": "दायाद्या यस्य वै गावो न्यायपूर्वैरुपार्जिताः । प्रदत्तास्ताः प्रदातॄणां संभवन्त्यक्षया ध्रुवाः ।।"},
{"c": "13.72", "n": "19", "i": 66040, "v": "प्रतिगृह्य च यो दद्याद्गाः सुशुद्धेन चेतसा । तस्यापीहाक्षयाँल्लोकान्ध्रुवान्विद्धि शचीपते ।।"},
{"c": "13.72", "n": "20", "i": 66041, "v": "जन्मप्रभृति सत्यं च यो ब्रूयान्नियतेन्द्रियः । गुरुद्विजसहः क्षान्तस्तस्य गोभिः समा गतिः ।।"},
{"c": "13.72", "n": "21", "i": 66042, "v": "न जातु ब्राह्मणो वाच्यो यदवाच्यं शचीपते । मनसा गोषु न द्रुह्येद्गोवृत्तिर्गोनुकम्पकः ।।"},
{"c": "13.72", "n": "22", "i": 66043, "v": "सत्ये धर्मे च निरतस्तस्य शक्र फलं शृणु । गोसहस्रेण समिता तस्य धेनुर्भवत्युत ।।"},
{"c": "13.72", "n": "23", "i": 66044, "v": "क्षत्रियस्य गुणैरेभिरन्वितस्य फलं शृणु । तस्यापि शततुल्या गौर्भवतीति विनिश्चयः ।।"},
{"c": "13.72", "n": "24", "i": 66045, "v": "वैश्यस्यैते यदि गुणास्तस्य पञ्चाशतं भवेत् । शूद्रस्यापि विनीतस्य चतुर्भागफलं स्मृतम् ।।"},
{"c": "13.72", "n": "25", "i": 66046, "v": "एतच्चैवं योऽनुतिष्ठेत युक्तः; सत्येन युक्तो गुरुशुश्रूषया च । दान्तः क्षान्तो देवतार्ची प्रशान्तः; शुचिर्बुद्धो धर्मशीलोऽनहंवाक् ।।"},
{"c": "13.72", "n": "26", "i": 66047, "v": "महत्फलं प्राप्नुते स द्विजाय; दत्त्वा दोग्ध्रीं विधिनानेन धेनुम् । नित्यं दद्यादेकभक्तः सदा च; सत्ये स्थितो गुरुशुश्रूषिता च ।।"},
{"c": "13.72", "n": "27", "i": 66048, "v": "वेदाध्यायी गोषु यो भक्तिमांश्च; नित्यं दृष्ट्वा योऽभिनन्देत गाश्च । आ जातितो यश्च गवां नमेत; इदं फलं शक्र निबोध तस्य ।।"},
{"c": "13.72", "n": "28", "i": 66049, "v": "यत्स्यादिष्ट्वा राजसूये फलं तु; यत्स्यादिष्ट्वा बहुना काञ्चनेन । एतत्तुल्यं फलमस्याहुरग्र्यं; सर्वे सन्तस्त्वृषयो ये च सिद्धाः ।।"},
{"c": "13.72", "n": "29", "i": 66050, "v": "योऽग्रं भक्तान्किंचिदप्राश्य दद्या;द्गोभ्यो नित्यं गोव्रती सत्यवादी । शान्तो बुद्धो गोसहस्रस्य पुण्यं; संवत्सरेणाप्नुयात्पुण्यशीलः ।।"},
{"c": "13.72", "n": "30", "i": 66051, "v": "य एकं भक्तमश्नीयाद्दद्यादेकं गवां च यत् । दश वर्षाण्यनन्तानि गोव्रती गोनुकम्पकः ।।"},
{"c": "13.72", "n": "31", "i": 66052, "v": "एकेनैव च भक्तेन यः क्रीत्वा गां प्रयच्छति । यावन्ति तस्य प्रोक्तानि दिवसानि शतक्रतो । तावच्छतानां स गवां फलमाप्नोति शाश्वतम् ।।"},
{"c": "13.72", "n": "32", "i": 66053, "v": "ब्राह्मणस्य फलं हीदं क्षत्रियेऽभिहितं शृणु । पञ्चवार्षिकमेतत्तु क्षत्रियस्य फलं स्मृतम् । ततोऽर्धेन तु वैश्यस्य शूद्रो वैश्यार्धतः स्मृतः ।।"},
{"c": "13.72", "n": "33", "i": 66054, "v": "यश्चात्मविक्रयं कृत्वा गाः क्रीत्वा संप्रयच्छति । यावतीः स्पर्शयेद्गा वै तावत्तु फलमश्नुते । लोम्नि लोम्नि महाभाग लोकाश्चास्याक्षयाः स्मृताः ।।"},
{"c": "13.72", "n": "34", "i": 66055, "v": "संग्रामेष्वर्जयित्वा तु यो वै गाः संप्रयच्छति । आत्मविक्रयतुल्यास्ताः शाश्वता विद्धि कौशिक ।।"},
{"c": "13.72", "n": "35", "i": 66056, "v": "अलाभे यो गवां दद्यात्तिलधेनुं यतव्रतः । दुर्गात्स तारितो धेन्वा क्षीरनद्यां प्रमोदते ।।"},
{"c": "13.72", "n": "36", "i": 66057, "v": "न त्वेवासां दानमात्रं प्रशस्तं; पात्रं कालो गोविशेषो विधिश्च । कालज्ञानं विप्र गवान्तरं हि; दुःखं ज्ञातुं पावकादित्यभूतम् ।।"},
{"c": "13.72", "n": "37", "i": 66058, "v": "स्वाध्यायाढ्यं शुद्धयोनिं प्रशान्तं; वैतानस्थं पापभीरुं कृतज्ञम् । गोषु क्षान्तं नातितीक्ष्णं शरण्यं; वृत्तिग्लानं तादृशं पात्रमाहुः ।।"},
{"c": "13.72", "n": "38", "i": 66059, "v": "वृत्तिग्लाने सीदति चातिमात्रं; कृष्यर्थं वा होमहेतोः प्रसूत्याम् । गुर्वर्थं वा बालसंवृद्धये वा; धेनुं दद्याद्देशकाले विशिष्टे ।।"},
{"c": "13.72", "n": "39", "i": 66060, "v": "अन्तर्जाताः सुक्रयज्ञानलब्धाः; प्राणक्रीता निर्जिताश्चौकजाश्च । कृच्छ्रोत्सृष्टाः पोषणाभ्यागताश्च; द्वारैरेतैर्गोविशेषाः प्रशस्ताः ।।"},
{"c": "13.72", "n": "40", "i": 66061, "v": "बलान्विताः शीलवयोपपन्नाः; सर्वाः प्रशंसन्ति सुगन्धवत्यः । यथा हि गङ्गा सरितां वरिष्ठा; तथार्जुनीनां कपिला वरिष्ठा ।।"},
{"c": "13.72", "n": "41", "i": 66062, "v": "तिस्रो रात्रीस्त्वद्भिरुपोष्य भूमौ; तृप्ता गावस्तर्पितेभ्यः प्रदेयाः । वत्सैः पुष्टैः क्षीरपैः सुप्रचारा;स्त्र्यहं दत्त्वा गोरसैर्वर्तितव्यम् ।।"},
{"c": "13.72", "n": "42", "i": 66063, "v": "दत्त्वा धेनुं सुव्रतां साधुवत्सां; कल्याणवृत्तामपलायिनीं च । यावन्ति लोमानि भवन्ति तस्या;स्तावन्ति वर्षाणि वसत्यमुत्र ।।"},
{"c": "13.72", "n": "43", "i": 66064, "v": "तथानड्वाहं ब्राह्मणायाथ धुर्यं; दत्त्वा युवानं बलिनं विनीतम् । हलस्य वोढारमनन्तवीर्यं; प्राप्नोति लोकान्दशधेनुदस्य ।।"},
{"c": "13.72", "n": "44", "i": 66065, "v": "कान्तारे ब्राह्मणान्गाश्च यः परित्राति कौशिक । क्षेमेण च विमुच्येत तस्य पुण्यफलं शृणु । अश्वमेधक्रतोस्तुल्यं फलं भवति शाश्वतम् ।।"},
{"c": "13.72", "n": "45", "i": 66066, "v": "मृत्युकाले सहस्राक्ष यां वृत्तिमनुकाङ्क्षते । लोकान्बहुविधान्दिव्यान्यद्वास्य हृदि वर्तते ।।"},
{"c": "13.72", "n": "46", "i": 66067, "v": "तत्सर्वं समवाप्नोति कर्मणा तेन मानवः । गोभिश्च समनुज्ञातः सर्वत्र स महीयते ।।"},
{"c": "13.72", "n": "47", "i": 66068, "v": "यस्त्वेतेनैव विधिना गां वनेष्वनुगच्छति । तृणगोमयपर्णाशी निःस्पृहो नियतः शुचिः ।।"},
{"c": "13.72", "n": "48", "i": 66069, "v": "अकामं तेन वस्तव्यं मुदितेन शतक्रतो । मम लोके सुरैः सार्धं लोके यत्रापि चेच्छति ।।"},
{"c": "13.73", "t": "इन्द्र उवाच ।"},
{"c": "13.73", "n": "1", "i": 66070, "v": "जानन्यो गामपहरेद्विक्रीयाद्वार्थकारणात् । एतद्विज्ञातुमिच्छामि का नु तस्य गतिर्भवेत् ।।"},
{"c": "13.73", "t": "ब्रह्मोवाच ।"},
{"c": "13.73", "n": "2", "i": 66071, "v": "भक्षार्थं विक्रयार्थं वा येऽपहारं हि कुर्वते । दानार्थं वा ब्राह्मणाय तत्रेदं श्रूयतां फलम् ।।"},
{"c": "13.73", "n": "3", "i": 66072, "v": "विक्रयार्थं हि यो हिंस्याद्भक्षयेद्वा निरङ्कुशः । घातयानं हि पुरुषं येऽनुमन्येयुरर्थिनः ।।"},
{"c": "13.73", "n": "4", "i": 66073, "v": "घातकः खादको वापि तथा यश्चानुमन्यते । यावन्ति तस्या लोमानि तावद्वर्षाणि मज्जति ।।"},
{"c": "13.73", "n": "5", "i": 66074, "v": "ये दोषा यादृशाश्चैव द्विजयज्ञोपघातके । विक्रये चापहारे च ते दोषा वै स्मृताः प्रभो ।।"},
{"c": "13.73", "n": "6", "i": 66075, "v": "अपहृत्य तु यो गां वै ब्राह्मणाय प्रयच्छति । यावद्दाने फलं तस्यास्तावन्निरयमृच्छति ।।"},
{"c": "13.73", "n": "7", "i": 66076, "v": "सुवर्णं दक्षिणामाहुर्गोप्रदाने महाद्युते । सुवर्णं परमं ह्युक्तं दक्षिणार्थमसंशयम् ।।"},
{"c": "13.73", "n": "8", "i": 66077, "v": "गोप्रदानं तारयते सप्त पूर्वांस्तथा परान् । सुवर्णं दक्षिणां दत्त्वा तावद्द्विगुणमुच्यते ।।"},
{"c": "13.73", "n": "9", "i": 66078, "v": "सुवर्णं परमं दानं सुवर्णं दक्षिणा परा । सुवर्णं पावनं शक्र पावनानां परं स्मृतम् ।।"},
{"c": "13.73", "n": "10", "i": 66079, "v": "कुलानां पावनं प्राहुर्जातरूपं शतक्रतो । एषा मे दक्षिणा प्रोक्ता समासेन महाद्युते ।।"},
{"c": "13.73", "t": "भीष्म उवाच ।"},
{"c": "13.73", "n": "11", "i": 66080, "v": "एतत्पितामहेनोक्तमिन्द्राय भरतर्षभ । इन्द्रो दशरथायाह रामायाह पिता तथा ।।"},
{"c": "13.73", "n": "12", "i": 66081, "v": "राघवोऽपि प्रियभ्रात्रे लक्ष्मणाय यशस्विने । ऋषिभ्यो लक्ष्मणेनोक्तमरण्ये वसता विभो ।।"},
{"c": "13.73", "n": "13", "i": 66082, "v": "पारंपर्यागतं चेदमृषयः संशितव्रताः । दुर्धरं धारयामासू राजानश्चैव धार्मिकाः । उपाध्यायेन गदितं मम चेदं युधिष्ठिर ।।"},
{"c": "13.73", "n": "14", "i": 66083, "v": "य इदं ब्राह्मणो नित्यं वदेद्ब्राह्मणसंसदि । यज्ञेषु गोप्रदानेषु द्वयोरपि समागमे ।।"},
{"c": "13.73", "n": "15", "i": 66084, "v": "तस्य लोकाः किलाक्षय्या दैवतैः सह नित्यदा । इति ब्रह्मा स भगवानुवाच परमेश्वरः ।।"},
{"c": "13.74", "t": "युधिष्ठिर उवाच ।"},
{"c": "13.74", "n": "1", "i": 66085, "v": "विस्रम्भितोऽहं भवता धर्मान्प्रवदता विभो । प्रवक्ष्यामि तु संदेहं तन्मे ब्रूहि पितामह ।।"},
{"c": "13.74", "n": "2", "i": 66086, "v": "व्रतानां किं फलं प्रोक्तं कीदृशं वा महाद्युते । नियमानां फलं किं च स्वधीतस्य च किं फलम् ।।"},
{"c": "13.74", "n": "3", "i": 66087, "v": "दमस्येह फलं किं च वेदानां धारणे च किम् । अध्यापने फलं किं च सर्वमिच्छामि वेदितुम् ।।"},
{"c": "13.74", "n": "4", "i": 66088, "v": "अप्रतिग्राहके किं च फलं लोके पितामह । तस्य किं च फलं दृष्टं श्रुतं यः संप्रयच्छति ।।"},
{"c": "13.74", "n": "5", "i": 66089, "v": "स्वकर्मनिरतानां च शूराणां चापि किं फलम् । सत्ये च किं फलं प्रोक्तं ब्रह्मचर्ये च किं फलम् ।।"},
{"c": "13.74", "n": "6", "i": 66090, "v": "पितृशुश्रूषणे किं च मातृशुश्रूषणे तथा । आचार्यगुरुशुश्रूषास्वनुक्रोशानुकम्पने ।।"},
{"c": "13.74", "n": "7", "i": 66091, "v": "एतत्सर्वमशेषेण पितामह यथातथम् । वेत्तुमिच्छामि धर्मज्ञ परं कौतूहलं हि मे ।।"},
{"c": "13.74", "t": "भीष्म उवाच ।"},
{"c": "13.74", "n": "8", "i": 66092, "v": "यो व्रतं वै यथोद्दिष्टं तथा संप्रतिपद्यते । अखण्डं सम्यगारब्धं तस्य लोकाः सनातनाः ।।"},
{"c": "13.74", "n": "9", "i": 66093, "v": "नियमानां फलं राजन्प्रत्यक्षमिह दृश्यते । नियमानां क्रतूनां च त्वयावाप्तमिदं फलम् ।।"},
{"c": "13.74", "n": "10", "i": 66094, "v": "स्वधीतस्यापि च फलं दृश्यतेऽमुत्र चेह च । इहलोकेऽर्थवान्नित्यं ब्रह्मलोके च मोदते ।।"},
{"c": "13.74", "n": "11", "i": 66095, "v": "दमस्य तु फलं राजञ्शृणु त्वं विस्तरेण मे । दान्ताः सर्वत्र सुखिनो दान्ताः सर्वत्र निर्वृताः ।।"},
{"c": "13.74", "n": "12", "i": 66096, "v": "यत्रेच्छागामिनो दान्ताः सर्वशत्रुनिषूदनाः । प्रार्थयन्ति च यद्दान्ता लभन्ते तन्न संशयः ।।"},
{"c": "13.74", "n": "13", "i": 66097, "v": "युज्यन्ते सर्वकामैर्हि दान्ताः सर्वत्र पाण्डव । स्वर्गे तथा प्रमोदन्ते तपसा विक्रमेण च ।।"},
{"c": "13.74", "n": "14", "i": 66098, "v": "दानैर्यज्ञैश्च विविधैर्यथा दान्ताः क्षमान्विताः । दाता कुप्यति नो दान्तस्तस्माद्दानात्परो दमः ।।"},
{"c": "13.74", "n": "15", "i": 66099, "v": "यस्तु दद्यादकुप्यन्हि तस्य लोकाः सनातनाः । क्रोधो हन्ति हि यद्दानं तस्माद्दानात्परो दमः ।।"},
{"c": "13.74", "n": "16", "i": 66100, "v": "अदृश्यानि महाराज स्थानान्ययुतशो दिवि । ऋषीणां सर्वलोकेषु यानीतो यान्ति देवताः ।।"},
{"c": "13.74", "n": "17", "i": 66101, "v": "दमेन यानि नृपते गच्छन्ति परमर्षयः । कामयाना महत्स्थानं तस्माद्दानात्परो दमः ।।"},
{"c": "13.74", "n": "18", "i": 66102, "v": "अध्यापकः परिक्लेशादक्षयं फलमश्नुते । विधिवत्पावकं हुत्वा ब्रह्मलोके नराधिप ।।"},
{"c": "13.74", "n": "19", "i": 66103, "v": "अधीत्यापि हि यो वेदान्न्यायविद्भ्यः प्रयच्छति । गुरुकर्मप्रशंसी च सोऽपि स्वर्गे महीयते ।।"},
{"c": "13.74", "n": "20", "i": 66104, "v": "क्षत्रियोऽध्ययने युक्तो यजने दानकर्मणि । युद्धे यश्च परित्राता सोऽपि स्वर्गे महीयते ।।"},
{"c": "13.74", "n": "21", "i": 66105, "v": "वैश्यः स्वकर्मनिरतः प्रदानाल्लभते महत् । शूद्रः स्वकर्मनिरतः स्वर्गं शुश्रूषयार्च्छति ।।"},
{"c": "13.74", "n": "22", "i": 66106, "v": "शूरा बहुविधाः प्रोक्तास्तेषामर्थांश्च मे शृणु । शूरान्वयानां निर्दिष्टं फलं शूरस्य चैव ह ।।"},
{"c": "13.74", "n": "23", "i": 66107, "v": "यज्ञशूरा दमे शूराः सत्यशूरास्तथापरे । युद्धशूरास्तथैवोक्ता दानशूराश्च मानवाः ।।"},
{"c": "13.74", "n": "24", "i": 66108, "v": "बुद्धिशूरास्तथैवान्ये क्षमाशूरास्तथापरे । आर्जवे च तथा शूराः शमे वर्तन्ति मानवाः ।।"},
{"c": "13.74", "n": "25", "i": 66109, "v": "तैस्तैस्तु नियमैः शूरा बहवः सन्ति चापरे । वेदाध्ययनशूराश्च शूराश्चाध्यापने रताः ।।"},
{"c": "13.74", "n": "26", "i": 66110, "v": "गुरुशुश्रूषया शूराः पितृशुश्रूषयापरे । मातृशुश्रूषया शूरा भैक्ष्यशूरास्तथापरे ।।"},
{"c": "13.74", "n": "27", "i": 66111, "v": "सांख्यशूराश्च बहवो योगशूरास्तथापरे । अरण्ये गृहवासे च शूराश्चातिथिपूजने । सर्वे यान्ति पराँल्लोकान्स्वकर्मफलनिर्जितान् ।।"},
{"c": "13.74", "n": "28", "i": 66112, "v": "धारणं सर्ववेदानां सर्वतीर्थावगाहनम् । सत्यं च ब्रुवतो नित्यं समं वा स्यान्न वा समम् ।।"},
{"c": "13.74", "n": "29", "i": 66113, "v": "अश्वमेधसहस्रं च सत्यं च तुलया धृतम् । अश्वमेधसहस्राद्धि सत्यमेव विशिष्यते ।।"},
{"c": "13.74", "n": "30", "i": 66114, "v": "सत्येन सूर्यस्तपति सत्येनाग्निः प्रदीप्यते । सत्येन मारुतो वाति सर्वं सत्ये प्रतिष्ठितम् ।।"},
{"c": "13.74", "n": "31", "i": 66115, "v": "सत्येन देवान्प्रीणाति पितॄन्वै ब्राह्मणांस्तथा । सत्यमाहुः परं धर्मं तस्मात्सत्यं न लङ्घयेत् ।।"},
{"c": "13.74", "n": "32", "i": 66116, "v": "मुनयः सत्यनिरता मुनयः सत्यविक्रमाः । मुनयः सत्यशपथास्तस्मात्सत्यं विशिष्यते । सत्यवन्तः स्वर्गलोके मोदन्ते भरतर्षभ ।।"},
{"c": "13.74", "n": "33", "i": 66117, "v": "दमः सत्यफलावाप्तिरुक्ता सर्वात्मना मया । असंशयं विनीतात्मा सर्वः स्वर्गे महीयते ।।"},
{"c": "13.74", "n": "34", "i": 66118, "v": "ब्रह्मचर्यस्य तु गुणाञ्शृणु मे वसुधाधिप । आ जन्ममरणाद्यस्तु ब्रह्मचारी भवेदिह । न तस्य किंचिदप्राप्यमिति विद्धि जनाधिप ।।"},
{"c": "13.74", "n": "35", "i": 66119, "v": "बह्व्यः कोट्यस्त्वृषीणां तु ब्रह्मलोके वसन्त्युत । सत्ये रतानां सततं दान्तानामूर्ध्वरेतसाम् ।।"},
{"c": "13.74", "n": "36", "i": 66120, "v": "ब्रह्मचर्यं दहेद्राजन्सर्वपापान्युपासितम् । ब्राह्मणेन विशेषेण ब्राह्मणो ह्यग्निरुच्यते ।।"},
{"c": "13.74", "n": "37", "i": 66121, "v": "प्रत्यक्षं च तवाप्येतद्ब्राह्मणेषु तपस्विषु । बिभेति हि यथा शक्रो ब्रह्मचारिप्रधर्षितः । तद्ब्रह्मचर्यस्य फलमृषीणामिह दृश्यते ।।"},
{"c": "13.74", "n": "38", "i": 66122, "v": "मातापित्रोः पूजने यो धर्मस्तमपि मे शृणु । शुश्रूषते यः पितरं न चासूयेत्कथंचन । मातरं वानहंवादी गुरुमाचार्यमेव च ।।"},
{"c": "13.74", "n": "39", "i": 66123, "v": "तस्य राजन्फलं विद्धि स्वर्लोके स्थानमुत्तमम् । न च पश्येत नरकं गुरुशुश्रूषुरात्मवान् ।।"},
{"c": "13.75", "t": "युधिष्ठिर उवाच ।"},
{"c": "13.75", "n": "1", "i": 66124, "v": "विधिं गवां परमहं श्रोतुमिच्छामि तत्त्वतः । येन ताञ्शाश्वताँल्लोकानखिलानश्नुवीमहि ।।"},
{"c": "13.75", "t": "भीष्म उवाच ।"},
{"c": "13.75", "n": "2", "i": 66125, "v": "न गोदानात्परं किंचिद्विद्यते वसुधाधिप । गौर्हि न्यायागता दत्ता सद्यस्तारयते कुलम् ।।"},
{"c": "13.75", "n": "3", "i": 66126, "v": "सतामर्थे सम्यगुत्पादितो यः; स वै कॢप्तः सम्यगिष्टः प्रजाभ्यः । तस्मात्पूर्वं ह्यादिकाले प्रवृत्तं; गवां दाने शृणु राजन्विधिं मे ।।"},
{"c": "13.75", "n": "4", "i": 66127, "v": "पुरा गोषूपनीतासु गोषु संदिग्धदर्शिना । मान्धात्रा प्रकृतं प्रश्नं बृहस्पतिरभाषत ।।"},
{"c": "13.75", "n": "5", "i": 66128, "v": "द्विजातिमभिसत्कृत्य श्वः कालमभिवेद्य च । प्रदानार्थे नियुञ्जीत रोहिणीं नियतव्रतः ।।"},
{"c": "13.75", "n": "6", "i": 66129, "v": "आह्वानं च प्रयुञ्जीत समङ्गे बहुलेति च । प्रविश्य च गवां मध्यमिमां श्रुतिमुदाहरेत् ।।"},
{"c": "13.75", "n": "7", "i": 66130, "v": "गौर्मे माता गोवृषभः पिता मे; दिवं शर्म जगती मे प्रतिष्ठा । प्रपद्यैवं शर्वरीमुष्य गोषु; मुनिर्वाणीमुत्सृजेद्गोप्रदाने ।।"},
{"c": "13.75", "n": "8", "i": 66131, "v": "स तामेकां निशां गोभिः समसख्यः समव्रतः । ऐकात्म्यगमनात्सद्यः कल्मषाद्विप्रमुच्यते ।।"},
{"c": "13.75", "n": "9", "i": 66132, "v": "उत्सृष्टवृषवत्सा हि प्रदेया सूर्यदर्शने । त्रिविधं प्रतिपत्तव्यमर्थवादाशिषः स्तवाः ।।"},
{"c": "13.75", "n": "10", "i": 66133, "v": "ऊर्जस्विन्य ऊर्जमेधाश्च यज्ञो; गर्भोऽमृतस्य जगतश्च प्रतिष्ठा । क्षितौ राधःप्रभवः शश्वदेव; प्राजापत्याः सर्वमित्यर्थवादः ।।"},
{"c": "13.75", "n": "11", "i": 66134, "v": "गावो ममैनः प्रणुदन्तु सौर्या;स्तथा सौम्याः स्वर्गयानाय सन्तु । आम्नाता मे ददतीराश्रयं तु; तथानुक्ताः सन्तु सर्वाशिषो मे ।।"},
{"c": "13.75", "n": "12", "i": 66135, "v": "शेषोत्सर्गे कर्मभिर्देहमोक्षे; सरस्वत्यः श्रेयसि संप्रवृत्ताः । यूयं नित्यं पुण्यकर्मोपवाह्या; दिशध्वं मे गतिमिष्टां प्रपन्नाः ।।"},
{"c": "13.75", "n": "13", "i": 66136, "v": "या वै यूयं सोऽहमद्यैकभावो; युष्मान्दत्त्वा चाहमात्मप्रदाता । मनश्च्युता मनएवोपपन्नाः; संधुक्षध्वं सौम्यरूपोग्ररूपाः ।।"},
{"c": "13.75", "n": "14", "i": 66137, "v": "एवं तस्याग्रे पूर्वमर्धं वदेत; गवां दाता विधिवत्पूर्वदृष्टम् । प्रतिब्रूयाच्छेषमर्धं द्विजातिः; प्रतिगृह्णन्वै गोप्रदाने विधिज्ञः ।।"},
{"c": "13.75", "n": "15", "i": 66138, "v": "गां ददानीति वक्तव्यमर्घ्यवस्त्रवसुप्रदः । ऊधस्या भरितव्या च वैष्णवीति च चोदयेत् ।।"},
{"c": "13.75", "n": "16", "i": 66139, "v": "नाम संकीर्तयेत्तस्या यथासंख्योत्तरं स वै । फलं षड्विंशदष्टौ च सहस्राणि च विंशतिः ।।"},
{"c": "13.75", "n": "17", "i": 66140, "v": "एवमेतान्गुणान्वृद्धान्गवादीनां यथाक्रमम् । गोप्रदाता समाप्नोति समस्तानष्टमे क्रमे ।।"},
{"c": "13.75", "n": "18", "i": 66141, "v": "गोदः शीली निर्भयश्चार्घदाता; न स्याद्दुःखी वसुदाता च कामी । ऊधस्योढा भारत यश्च विद्वा;न्व्याख्यातास्ते वैष्णवाश्चन्द्रलोकाः ।।"},
{"c": "13.75", "n": "19", "i": 66142, "v": "गा वै दत्त्वा गोव्रती स्यात्त्रिरात्रं; निशां चैकां संवसेतेह ताभिः । काम्याष्टम्यां वर्तितव्यं त्रिरात्रं; रसैर्वा गोः शकृता प्रस्नवैर्वा ।।"},
{"c": "13.75", "n": "20", "i": 66143, "v": "वेदव्रती स्याद्वृषभप्रदाता; वेदावाप्तिर्गोयुगस्य प्रदाने । तथा गवां विधिमासाद्य यज्वा; लोकानग्र्यान्विन्दते नाविधिज्ञः ।।"},
{"c": "13.75", "n": "21", "i": 66144, "v": "कामान्सर्वान्पार्थिवानेकसंस्था;न्यो वै दद्यात्कामदुघां च धेनुम् । सम्यक्ताः स्युर्हव्यकव्यौघवत्य;स्तासामुक्ष्णां ज्यायसां संप्रदानम् ।।"},
{"c": "13.75", "n": "22", "i": 66145, "v": "न चाशिष्यायाव्रतायोपकुर्या;न्नाश्रद्दधानाय न वक्रबुद्धये । गुह्यो ह्ययं सर्वलोकस्य धर्मो; नेमं धर्मं यत्र तत्र प्रजल्पेत् ।।"},
{"c": "13.75", "n": "23", "i": 66146, "v": "सन्ति लोके श्रद्दधाना मनुष्याः; सन्ति क्षुद्रा राक्षसा मानुषेषु । येषां दानं दीयमानं ह्यनिष्टं; नास्तिक्यं चाप्याश्रयन्ते ह्यपुण्याः ।।"},
{"c": "13.75", "n": "24", "i": 66147, "v": "बार्हस्पत्यं वाक्यमेतन्निशम्य; ये राजानो गोप्रदानानि कृत्वा । लोकान्प्राप्ताः पुण्यशीलाः सुवृत्ता;स्तान्मे राजन्कीर्त्यमानान्निबोध ।।"},
{"c": "13.75", "n": "25", "i": 66148, "v": "उशीनरो विष्वगश्वो नृगश्च; भगीरथो विश्रुतो यौवनाश्वः । मान्धाता वै मुचुकुन्दश्च राजा; भूरिद्युम्नो नैषधः सोमकश्च ।।"},
{"c": "13.75", "n": "26", "i": 66149, "v": "पुरूरवा भरतश्चक्रवर्ती; यस्यान्वये भारताः सर्व एव । तथा वीरो दाशरथिश्च रामो; ये चाप्यन्ये विश्रुताः कीर्तिमन्तः ।।"},
{"c": "13.75", "n": "27", "i": 66150, "v": "तथा राजा पृथुकर्मा दिलीपो; दिवं प्राप्तो गोप्रदाने विधिज्ञः । यज्ञैर्दानैस्तपसा राजधर्मै;र्मान्धाताभूद्गोप्रदानैश्च युक्तः ।।"},
{"c": "13.75", "n": "28", "i": 66151, "v": "तस्मात्पार्थ त्वमपीमां मयोक्तां; बार्हस्पतीं भारतीं धारयस्व । द्विजाग्र्येभ्यः संप्रयच्छ प्रतीतो; गाः पुण्या वै प्राप्य राज्यं कुरूणाम् ।।"},
{"c": "13.75", "t": "वैशंपायन उवाच ।"},
{"c": "13.75", "n": "29", "i": 66152, "v": "तथा सर्वं कृतवान्धर्मराजो; भीष्मेणोक्तो विधिवद्गोप्रदाने । स मान्धातुर्देवदेवोपदिष्टं; सम्यग्धर्मं धारयामास राजा ।।"},
{"c": "13.75", "n": "30", "i": 66153, "v": "इति नृप सततं गवां प्रदाने; यवशकलान्सह गोमयैः पिबानः । क्षितितलशयनः शिखी यतात्मा; वृष इव राजवृषस्तदा बभूव ।।"},
{"c": "13.75", "n": "31", "i": 66154, "v": "स नृपतिरभवत्सदैव ताभ्यः; प्रयतमना ह्यभिसंस्तुवंश्च गा वै । नृपधुरि च न गामयुङ्क्त भूय;स्तुरगवरैरगमच्च यत्र तत्र ।।"},
{"c": "13.76", "t": "वैशंपायन उवाच ।"},
{"c": "13.76", "n": "1", "i": 66155, "v": "ततो युधिष्ठिरो राजा भूयः शांतनवं नृप । गोदाने विस्तरं धीमान्पप्रच्छ विनयान्वितः ।।"},
{"c": "13.76", "t": "युधिष्ठिर उवाच ।"},
{"c": "13.76", "n": "2", "i": 66156, "v": "गोप्रदाने गुणान्सम्यक्पुनः प्रब्रूहि भारत । न हि तृप्याम्यहं वीर शृण्वानोऽमृतमीदृशम् ।।"},
{"c": "13.76", "n": "3", "i": 66157, "v": "इत्युक्तो धर्मराजेन तदा शांतनवो नृप । सम्यगाह गुणांस्तस्मै गोप्रदानस्य केवलान् ।।"},
{"c": "13.76", "t": "भीष्म उवाच ।"},
{"c": "13.76", "n": "4", "i": 66158, "v": "वत्सलां गुणसंपन्नां तरुणीं वस्त्रसंवृताम् । दत्त्वेदृशीं गां विप्राय सर्वपापैः प्रमुच्यते ।।"},
{"c": "13.76", "n": "5", "i": 66159, "v": "असुर्या नाम ते लोका गां दत्त्वा तत्र गच्छति । पीतोदकां जग्धतृणां नष्टदुग्धां निरिन्द्रियाम् ।।"},
{"c": "13.76", "n": "6", "i": 66160, "v": "जरोग्रामुपयुक्तार्थां जीर्णां कूपमिवाजलम् । दत्त्वा तमः प्रविशति द्विजं क्लेशेन योजयेत् ।।"},
{"c": "13.76", "n": "7", "i": 66161, "v": "दुष्टा रुष्टा व्याधिता दुर्बला वा; न दातव्या याश्च मूल्यैरदत्तैः । क्लेशैर्विप्रं योऽफलैः संयुनक्ति; तस्यावीर्याश्चाफलाश्चैव लोकाः ।।"},
{"c": "13.76", "n": "8", "i": 66162, "v": "बलान्विताः शीलवयोपपन्नाः; सर्वाः प्रशंसन्ति सुगन्धवत्यः । यथा हि गङ्गा सरितां वरिष्ठा; तथार्जुनीनां कपिला वरिष्ठा ।।"},
{"c": "13.76", "t": "युधिष्ठिर उवाच ।"},
{"c": "13.76", "n": "9", "i": 66163, "v": "कस्मात्समाने बहुलाप्रदाने; सद्भिः प्रशस्तं कपिलाप्रदानम् । विशेषमिच्छामि महानुभाव; श्रोतुं समर्थो हि भवान्प्रवक्तुम् ।।"},
{"c": "13.76", "t": "भीष्म उवाच ।"},
{"c": "13.76", "n": "10", "i": 66164, "v": "वृद्धानां ब्रुवतां तात श्रुतं मे यत्प्रभाषसे । वक्ष्यामि तदशेषेण रोहिण्यो निर्मिता यथा ।।"},
{"c": "13.76", "n": "11", "i": 66165, "v": "प्रजाः सृजेति व्यादिष्टः पूर्वं दक्षः स्वयंभुवा । असृजद्वृत्तिमेवाग्रे प्रजानां हितकाम्यया ।।"},
{"c": "13.76", "n": "12", "i": 66166, "v": "यथा ह्यमृतमाश्रित्य वर्तयन्ति दिवौकसः । तथा वृत्तिं समाश्रित्य वर्तयन्ति प्रजा विभो ।।"},
{"c": "13.76", "n": "13", "i": 66167, "v": "अचरेभ्यश्च भूतेभ्यश्चराः श्रेष्ठास्ततो नराः । ब्राह्मणाश्च ततः श्रेष्ठास्तेषु यज्ञाः प्रतिष्ठिताः ।।"},
{"c": "13.76", "n": "14", "i": 66168, "v": "यज्ञैराप्यायते सोमः स च गोषु प्रतिष्ठितः । सर्वे देवाः प्रमोदन्ते पूर्ववृत्तास्ततः प्रजाः ।।"},
{"c": "13.76", "n": "15", "i": 66169, "v": "एतान्येव तु भूतानि प्राक्रोशन्वृत्तिकाङ्क्षया । वृत्तिदं चान्वपद्यन्त तृषिताः पितृमातृवत् ।।"},
{"c": "13.76", "n": "16", "i": 66170, "v": "इतीदं मनसा गत्वा प्रजासर्गार्थमात्मनः । प्रजापतिर्बलाधानममृतं प्रापिबत्तदा ।।"},
{"c": "13.76", "n": "17", "i": 66171, "v": "स गतस्तस्य तृप्तिं तु गन्धं सुरभिमुद्गिरन् । ददर्शोद्गारसंवृत्तां सुरभिं मुखजां सुताम् ।।"},
{"c": "13.76", "n": "18", "i": 66172, "v": "सासृजत्सौरभेयीस्तु सुरभिर्लोकमातरः । सुवर्णवर्णाः कपिलाः प्रजानां वृत्तिधेनवः ।।"},
{"c": "13.76", "n": "19", "i": 66173, "v": "तासाममृतवर्णानां क्षरन्तीनां समन्ततः । बभूवामृतजः फेनः स्रवन्तीनामिवोर्मिजः ।।"},
{"c": "13.76", "n": "20", "i": 66174, "v": "स वत्समुखविभ्रष्टो भवस्य भुवि तिष्ठतः । शिरस्यवाप तत्क्रुद्धः स तदोदैक्षत प्रभुः । ललाटप्रभवेनाक्ष्णा रोहिणीः प्रदहन्निव ।।"},
{"c": "13.76", "n": "21", "i": 66175, "v": "तत्तेजस्तु ततो रौद्रं कपिला गा विशां पते । नानावर्णत्वमनयन्मेघानिव दिवाकरः ।।"},
{"c": "13.76", "n": "22", "i": 66176, "v": "यास्तु तस्मादपक्रम्य सोममेवाभिसंश्रिताः । यथोत्पन्नाः स्ववर्णस्थास्ता नीता नान्यवर्णताम् ।।"},
{"c": "13.76", "n": "23", "i": 66177, "v": "अथ क्रुद्धं महादेवं प्रजापतिरभाषत । अमृतेनावसिक्तस्त्वं नोच्छिष्टं विद्यते गवाम् ।।"},
{"c": "13.76", "n": "24", "i": 66178, "v": "यथा ह्यमृतमादाय सोमो विष्यन्दते पुनः । तथा क्षीरं क्षरन्त्येता रोहिण्योऽमृतसंभवाः ।।"},
{"c": "13.76", "n": "25", "i": 66179, "v": "न दुष्यत्यनिलो नाग्निर्न सुवर्णं न चोदधिः । नामृतेनामृतं पीतं वत्सपीता न वत्सला ।।"},
{"c": "13.76", "n": "26", "i": 66180, "v": "इमाँल्लोकान्भरिष्यन्ति हविषा प्रस्नवेन च । आसामैश्वर्यमश्नीहि सर्वामृतमयं शुभम् ।।"},
{"c": "13.76", "n": "27", "i": 66181, "v": "वृषभं च ददौ तस्मै सह ताभिः प्रजापतिः । प्रसादयामास मनस्तेन रुद्रस्य भारत ।।"},
{"c": "13.76", "n": "28", "i": 66182, "v": "प्रीतश्चापि महादेवश्चकार वृषभं तदा । ध्वजं च वाहनं चैव तस्मात्स वृषभध्वजः ।।"},
{"c": "13.76", "n": "29", "i": 66183, "v": "ततो देवैर्महादेवस्तदा पशुपतिः कृतः । ईश्वरः स गवां मध्ये वृषाङ्क इति चोच्यते ।।"},
{"c": "13.76", "n": "30", "i": 66184, "v": "एवमव्यग्रवर्णानां कपिलानां महौजसाम् । प्रदाने प्रथमः कल्पः सर्वासामेव कीर्तितः ।।"},
{"c": "13.76", "n": "31", "i": 66185, "v": "लोकज्येष्ठा लोकवृत्तिप्रवृत्ता; रुद्रोपेताः सोमविष्यन्दभूताः । सौम्याः पुण्याः कामदाः प्राणदाश्च; गा वै दत्त्वा सर्वकामप्रदः स्यात् ।।"},
{"c": "13.76", "n": "32", "i": 66186, "v": "इमं गवां प्रभवविधानमुत्तमं; पठन्सदा शुचिरतिमङ्गलप्रियः । विमुच्यते कलिकलुषेण मानवः; प्रियं सुतान्पशुधनमाप्नुयात्तथा ।।"},
{"c": "13.76", "n": "33", "i": 66187, "v": "हव्यं कव्यं तर्पणं शान्तिकर्म; यानं वासो वृद्धबालस्य पुष्टिम् । एतान्सर्वान्गोप्रदाने गुणान्वै; दाता राजन्नाप्नुयाद्वै सदैव ।।"},
{"c": "13.76", "t": "वैशंपायन उवाच ।"},
{"c": "13.76", "n": "34", "i": 66188, "v": "पितामहस्याथ निशम्य वाक्यं; राजा सह भ्रातृभिराजमीढः । सौवर्णकांस्योपदुहास्ततो गाः; पार्थो ददौ ब्राह्मणसत्तमेभ्यः ।।"},
{"c": "13.76", "n": "35", "i": 66189, "v": "तथैव तेभ्योऽभिददौ द्विजेभ्यो; गवां सहस्राणि शतानि चैव । यज्ञान्समुद्दिश्य च दक्षिणार्थे; लोकान्विजेतुं परमां च कीर्तिम् ।।"},
{"c": "13.77", "t": "भीष्म उवाच ।"},
{"c": "13.77", "n": "1", "i": 66190, "v": "एतस्मिन्नेव काले तु वसिष्ठमृषिसत्तमम् । इक्ष्वाकुवंशजो राजा सौदासो ददतां वरः ।।"},
{"c": "13.77", "n": "2", "i": 66191, "v": "सर्वलोकचरं सिद्धं ब्रह्मकोशं सनातनम् । पुरोहितमिदं प्रष्टुमभिवाद्योपचक्रमे ।।"},
{"c": "13.77", "t": "सौदास उवाच ।"},
{"c": "13.77", "n": "3", "i": 66192, "v": "त्रैलोक्ये भगवन्किं स्वित्पवित्रं कथ्यतेऽनघ । यत्कीर्तयन्सदा मर्त्यः प्राप्नुयात्पुण्यमुत्तमम् ।।"},
{"c": "13.77", "t": "भीष्म उवाच ।"},
{"c": "13.77", "n": "4", "i": 66193, "v": "तस्मै प्रोवाच वचनं प्रणताय हितं तदा । गवामुपनिषद्विद्वान्नमस्कृत्य गवां शुचिः ।।"},
{"c": "13.77", "n": "5", "i": 66194, "v": "गावः सुरभिगन्धिन्यस्तथा गुग्गुलुगन्धिकाः । गावः प्रतिष्ठा भूतानां गावः स्वस्त्ययनं महत् ।।"},
{"c": "13.77", "n": "6", "i": 66195, "v": "गावो भूतं भविष्यच्च गावः पुष्टिः सनातनी । गावो लक्ष्म्यास्तथा मूलं गोषु दत्तं न नश्यति । अन्नं हि सततं गावो देवानां परमं हविः ।।"},
{"c": "13.77", "n": "7", "i": 66196, "v": "स्वाहाकारवषट्कारौ गोषु नित्यं प्रतिष्ठितौ । गावो यज्ञस्य हि फलं गोषु यज्ञाः प्रतिष्ठिताः ।।"},
{"c": "13.77", "n": "8", "i": 66197, "v": "सायं प्रातश्च सततं होमकाले महामते । गावो ददति वै होम्यमृषिभ्यः पुरुषर्षभ ।।"},
{"c": "13.77", "n": "9", "i": 66198, "v": "कानिचिद्यानि दुर्गाणि दुष्कृतानि कृतानि च । तरन्ति चैव पाप्मानं धेनुं ये ददति प्रभो ।।"},
{"c": "13.77", "n": "10", "i": 66199, "v": "एकां च दशगुर्दद्याद्दश दद्याच्च गोशती । शतं सहस्रगुर्दद्यात्सर्वे तुल्यफला हि ते ।।"},
{"c": "13.77", "n": "11", "i": 66200, "v": "अनाहिताग्निः शतगुरयज्वा च सहस्रगुः । समृद्धो यश्च कीनाशो नार्घ्यमर्हन्ति ते त्रयः ।।"},
{"c": "13.77", "n": "12", "i": 66201, "v": "कपिलां ये प्रयच्छन्ति सवत्सां कांस्यदोहनाम् । सुव्रतां वस्त्रसंवीतामुभौ लोकौ जयन्ति ते ।।"},
{"c": "13.77", "n": "13", "i": 66202, "v": "युवानमिन्द्रियोपेतं शतेन सह यूथपम् । गवेन्द्रं ब्राह्मणेन्द्राय भूरिशृङ्गमलंकृतम् ।।"},
{"c": "13.77", "n": "14", "i": 66203, "v": "वृषभं ये प्रयच्छन्ति श्रोत्रियाय परंतप । ऐश्वर्यं तेऽभिजायन्ते जायमानाः पुनः पुनः ।।"},
{"c": "13.77", "n": "15", "i": 66204, "v": "नाकीर्तयित्वा गाः सुप्यान्नास्मृत्य पुनरुत्पतेत् । सायं प्रातर्नमस्येच्च गास्ततः पुष्टिमाप्नुयात् ।।"},
{"c": "13.77", "n": "16", "i": 66205, "v": "गवां मूत्रपुरीषस्य नोद्विजेत कदाचन । न चासां मांसमश्नीयाद्गवां व्युष्टिं तथाश्नुते ।।"},
{"c": "13.77", "n": "17", "i": 66206, "v": "गाश्च संकीर्तयेन्नित्यं नावमन्येत गास्तथा । अनिष्टं स्वप्नमालक्ष्य गां नरः संप्रकीर्तयेत् ।।"},
{"c": "13.77", "n": "18", "i": 66207, "v": "गोमयेन सदा स्नायाद्गोकरीषे च संविशेत् । श्लेष्ममूत्रपुरीषाणि प्रतिघातं च वर्जयेत् ।।"},
{"c": "13.77", "n": "19", "i": 66208, "v": "सार्द्रचर्मणि भुञ्जीत निरीक्षन्वारुणीं दिशम् । वाग्यतः सर्पिषा भूमौ गवां व्युष्टिं तथाश्नुते ।।"},
{"c": "13.77", "n": "20", "i": 66209, "v": "घृतेन जुहुयादग्निं घृतेन स्वस्ति वाचयेत् । घृतं दद्याद्घृतं प्राशेद्गवां व्युष्टिं तथाश्नुते ।।"},
{"c": "13.77", "n": "21", "i": 66210, "v": "गोमत्या विद्यया धेनुं तिलानामभिमन्त्र्य यः । रसरत्नमयीं दद्यान्न स शोचेत्कृताकृते ।।"},
{"c": "13.77", "n": "22", "i": 66211, "v": "गावो मामुपतिष्ठन्तु हेमशृङ्गाः पयोमुचः । सुरभ्यः सौरभेयाश्च सरितः सागरं यथा ।।"},
{"c": "13.77", "n": "23", "i": 66212, "v": "गावः पश्यन्तु मां नित्यं गावः पश्याम्यहं तदा । गावोऽस्माकं वयं तासां यतो गावस्ततो वयम् ।।"},
{"c": "13.77", "n": "24", "i": 66213, "v": "एवं रात्रौ दिवा चैव समेषु विषमेषु च । महाभयेषु च नरः कीर्तयन्मुच्यते भयात् ।।"},
{"c": "13.78", "t": "वसिष्ठ उवाच ।"},
{"c": "13.78", "n": "1", "i": 66214, "v": "शतं वर्षसहस्राणां तपस्तप्तं सुदुश्चरम् । गोभिः पूर्वविसृष्टाभिर्गच्छेम श्रेष्ठतामिति ।।"},
{"c": "13.78", "n": "2", "i": 66215, "v": "लोकेऽस्मिन्दक्षिणानां च सर्वासां वयमुत्तमाः । भवेम न च लिप्येम दोषेणेति परंतप ।।"},
{"c": "13.78", "n": "3", "i": 66216, "v": "स एव चेतसा तेन हतो लिप्येत सर्वदा । शकृता च पवित्रार्थं कुर्वीरन्देवमानुषाः ।।"},
{"c": "13.78", "n": "4", "i": 66217, "v": "तथा सर्वाणि भूतानि स्थावराणि चराणि च । प्रदातारश्च गोलोकान्गच्छेयुरिति मानद ।।"},
{"c": "13.78", "n": "5", "i": 66218, "v": "ताभ्यो वरं ददौ ब्रह्मा तपसोऽन्ते स्वयं प्रभुः । एवं भवत्विति विभुर्लोकांस्तारयतेति च ।।"},
{"c": "13.78", "n": "6", "i": 66219, "v": "उत्तस्थुः सिद्धिकामास्ता भूतभव्यस्य मातरः । तपसोऽन्ते महाराज गावो लोकपरायणाः ।।"},
{"c": "13.78", "n": "7", "i": 66220, "v": "तस्माद्गावो महाभागाः पवित्रं परमुच्यते । तथैव सर्वभूतानां गावस्तिष्ठन्ति मूर्धनि ।।"},
{"c": "13.78", "n": "8", "i": 66221, "v": "समानवत्सां कपिलां धेनुं दत्त्वा पयस्विनीम् । सुव्रतां वस्त्रसंवीतां ब्रह्मलोके महीयते ।।"},
{"c": "13.78", "n": "9", "i": 66222, "v": "रोहिणीं तुल्यवत्सां तु धेनुं दत्त्वा पयस्विनीम् । सुव्रतां वस्त्रसंवीतां सूर्यलोके महीयते ।।"},
{"c": "13.78", "n": "10", "i": 66223, "v": "समानवत्सां शबलां धेनुं दत्त्वा पयस्विनीम् । सुव्रतां वस्त्रसंवीतां सोमलोके महीयते ।।"},
{"c": "13.78", "n": "11", "i": 66224, "v": "समानवत्सां श्वेतां तु धेनुं दत्त्वा पयस्विनीम् । सुव्रतां वस्त्रसंवीतामिन्द्रलोके महीयते ।।"},
{"c": "13.78", "n": "12", "i": 66225, "v": "समानवत्सां कृष्णां तु धेनुं दत्त्वा पयस्विनीम् । सुव्रतां वस्त्रसंवीतामग्निलोके महीयते ।।"},
{"c": "13.78", "n": "13", "i": 66226, "v": "समानवत्सां धूम्रां तु धेनुं दत्त्वा पयस्विनीम् । सुव्रतां वस्त्रसंवीतां याम्यलोके महीयते ।।"},
{"c": "13.78", "n": "14", "i": 66227, "v": "अपां फेनसवर्णां तु सवत्सां कांस्यदोहनाम् । प्रदाय वस्त्रसंवीतां वारुणं लोकमश्नुते ।।"},
{"c": "13.78", "n": "15", "i": 66228, "v": "वातरेणुसवर्णां तु सवत्सां कांस्यदोहनाम् । प्रदाय वस्त्रसंवीतां वायुलोके महीयते ।।"},
{"c": "13.78", "n": "16", "i": 66229, "v": "हिरण्यवर्णां पिङ्गाक्षीं सवत्सां कांस्यदोहनाम् । प्रदाय वस्त्रसंवीतां कौबेरं लोकमश्नुते ।।"},
{"c": "13.78", "n": "17", "i": 66230, "v": "पलालधूम्रवर्णां तु सवत्सां कांस्यदोहनाम् । प्रदाय वस्त्रसंवीतां पितृलोके महीयते ।।"},
{"c": "13.78", "n": "18", "i": 66231, "v": "सवत्सां पीवरीं दत्त्वा शितिकण्ठामलंकृताम् । वैश्वदेवमसंबाधं स्थानं श्रेष्ठं प्रपद्यते ।।"},
{"c": "13.78", "n": "19", "i": 66232, "v": "समानवत्सां गौरीं तु धेनुं दत्त्वा पयस्विनीम् । सुव्रतां वस्त्रसंवीतां वसूनां लोकमश्नुते ।।"},
{"c": "13.78", "n": "20", "i": 66233, "v": "पाण्डुकम्बलवर्णां तु सवत्सां कांस्यदोहनाम् । प्रदाय वस्त्रसंवीतां साध्यानां लोकमश्नुते ।।"},
{"c": "13.78", "n": "21", "i": 66234, "v": "वैराटपृष्ठमुक्षाणं सर्वरत्नैरलंकृतम् । प्रदाय मरुतां लोकानजरान्प्रतिपद्यते ।।"},
{"c": "13.78", "n": "22", "i": 66235, "v": "वत्सोपपन्नां नीलाङ्गां सर्वरत्नसमन्विताम् । गन्धर्वाप्सरसां लोकान्दत्त्वा प्राप्नोति मानवः ।।"},
{"c": "13.78", "n": "23", "i": 66236, "v": "शितिकण्ठमनड्वाहं सर्वरत्नैरलंकृतम् । दत्त्वा प्रजापतेर्लोकान्विशोकः प्रतिपद्यते ।।"},
{"c": "13.78", "n": "24", "i": 66237, "v": "गोप्रदानरतो याति भित्त्वा जलदसंचयान् । विमानेनार्कवर्णेन दिवि राजन्विराजता ।।"},
{"c": "13.78", "n": "25", "i": 66238, "v": "तं चारुवेषाः सुश्रोण्यः सहस्रं वरयोषितः । रमयन्ति नरश्रेष्ठ गोप्रदानरतं नरम् ।।"},
{"c": "13.78", "n": "26", "i": 66239, "v": "वीणानां वल्लकीनां च नूपुराणां च शिञ्जितैः । हासैश्च हरिणाक्षीणां प्रसुप्तः प्रतिबोध्यते ।।"},
{"c": "13.78", "n": "27", "i": 66240, "v": "यावन्ति लोमानि भवन्ति धेन्वा;स्तावन्ति वर्षाणि महीयते सः । स्वर्गाच्च्युतश्चापि ततो नृलोके; कुले समुत्पत्स्यति गोमिनां सः ।।"},
{"c": "13.79", "t": "वसिष्ठ उवाच ।"},
{"c": "13.79", "n": "1", "i": 66241, "v": "घृतक्षीरप्रदा गावो घृतयोन्यो घृतोद्भवाः । घृतनद्यो घृतावर्तास्ता मे सन्तु सदा गृहे ।।"},
{"c": "13.79", "n": "2", "i": 66242, "v": "घृतं मे हृदये नित्यं घृतं नाभ्यां प्रतिष्ठितम् । घृतं सर्वेषु गात्रेषु घृतं मे मनसि स्थितम् ।।"},
{"c": "13.79", "n": "3", "i": 66243, "v": "गावो ममाग्रतो नित्यं गावः पृष्ठत एव च । गावो मे सर्वतश्चैव गवां मध्ये वसाम्यहम् ।।"},
{"c": "13.79", "n": "4", "i": 66244, "v": "इत्याचम्य जपेत्सायं प्रातश्च पुरुषः सदा । यदह्ना कुरुते पापं तस्मात्स परिमुच्यते ।।"},
{"c": "13.79", "n": "5", "i": 66245, "v": "प्रासादा यत्र सौवर्णा वसोर्धारा च यत्र सा । गन्धर्वाप्सरसो यत्र तत्र यान्ति सहस्रदाः ।।"},
{"c": "13.79", "n": "6", "i": 66246, "v": "नवनीतपङ्काः क्षीरोदा दधिशैवलसंकुलाः । वहन्ति यत्र नद्यो वै तत्र यान्ति सहस्रदाः ।।"},
{"c": "13.79", "n": "7", "i": 66247, "v": "गवां शतसहस्रं तु यः प्रयच्छेद्यथाविधि । परामृद्धिमवाप्याथ स गोलोके महीयते ।।"},
{"c": "13.79", "n": "8", "i": 66248, "v": "दश चोभयतः प्रेत्य मातापित्रोः पितामहान् । दधाति सुकृताँल्लोकान्पुनाति च कुलं नरः ।।"},
{"c": "13.79", "n": "9", "i": 66249, "v": "धेन्वाः प्रमाणेन समप्रमाणां; धेनुं तिलानामपि च प्रदाय । पानीयदाता च यमस्य लोके; न यातनां कांचिदुपैति तत्र ।।"},
{"c": "13.79", "n": "10", "i": 66250, "v": "पवित्रमग्र्यं जगतः प्रतिष्ठा; दिवौकसां मातरोऽथाप्रमेयाः । अन्वालभेद्दक्षिणतो व्रजेच्च; दद्याच्च पात्रे प्रसमीक्ष्य कालम् ।।"},
{"c": "13.79", "n": "11", "i": 66251, "v": "धेनुं सवत्सां कपिलां भूरिशृङ्गां; कांस्योपदोहां वसनोत्तरीयाम् । प्रदाय तां गाहति दुर्विगाह्यां; याम्यां सभां वीतभयो मनुष्यः ।।"},
{"c": "13.79", "n": "12", "i": 66252, "v": "सुरूपा बहुरूपाश्च विश्वरूपाश्च मातरः । गावो मामुपतिष्ठन्तामिति नित्यं प्रकीर्तयेत् ।।"},
{"c": "13.79", "n": "13", "i": 66253, "v": "नातः पुण्यतरं दानं नातः पुण्यतरं फलम् । नातो विशिष्टं लोकेषु भूतं भवितुमर्हति ।।"},
{"c": "13.79", "n": "14", "i": 66254, "v": "त्वचा लोम्नाथ शृङ्गैश्च वालैः क्षीरेण मेदसा । यज्ञं वहन्ति संभूय किमस्त्यभ्यधिकं ततः ।।"},
{"c": "13.79", "n": "15", "i": 66255, "v": "यया सर्वमिदं व्याप्तं जगत्स्थावरजङ्गमम् । तां धेनुं शिरसा वन्दे भूतभव्यस्य मातरम् ।।"},
{"c": "13.79", "n": "16", "i": 66256, "v": "गुणवचनसमुच्चयैकदेशो; नृवर मयैष गवां प्रकीर्तितस्ते । न हि परमिह दानमस्ति गोभ्यो; भवन्ति न चापि परायणं तथान्यत् ।।"},
{"c": "13.79", "t": "भीष्म उवाच ।"},
{"c": "13.79", "n": "17", "i": 66257, "v": "परमिदमिति भूमिपो विचिन्त्य; प्रवरमृषेर्वचनं ततो महात्मा । व्यसृजत नियतात्मवान्द्विजेभ्यः; सुबहु च गोधनमाप्तवांश्च लोकान् ।।"},
{"c": "13.80", "t": "युधिष्ठिर उवाच ।"},
{"c": "13.80", "n": "1", "i": 66258, "v": "पवित्राणां पवित्रं यच्छ्रेष्ठं लोके च यद्भवेत् । पावनं परमं चैव तन्मे ब्रूहि पितामह ।।"},
{"c": "13.80", "t": "भीष्म उवाच ।"},
{"c": "13.80", "n": "2", "i": 66259, "v": "गावो महार्थाः पुण्याश्च तारयन्ति च मानवान् । धारयन्ति प्रजाश्चेमाः पयसा हविषा तथा ।।"},
{"c": "13.80", "n": "3", "i": 66260, "v": "न हि पुण्यतमं किंचिद्गोभ्यो भरतसत्तम । एताः पवित्राः पुण्याश्च त्रिषु लोकेष्वनुत्तमाः ।।"},
{"c": "13.80", "n": "4", "i": 66261, "v": "देवानामुपरिष्टाच्च गावः प्रतिवसन्ति वै । दत्त्वा चैता नरपते यान्ति स्वर्गं मनीषिणः ।।"},
{"c": "13.80", "n": "5", "i": 66262, "v": "मान्धाता यौवनाश्वश्च ययातिर्नहुषस्तथा । गावो ददन्तः सततं सहस्रशतसंमिताः । गताः परमकं स्थानं देवैरपि सुदुर्लभम् ।।"},
{"c": "13.80", "n": "6", "i": 66263, "v": "अपि चात्र पुरावृत्तं कथयिष्यामि तेऽनघ ।।"},
{"c": "13.80", "n": "7", "i": 66264, "v": "ऋषीणामुत्तमं धीमान्कृष्णद्वैपायनं शुकः । अभिवाद्याह्निकं कृत्वा शुचिः प्रयतमानसः । पितरं परिपप्रच्छ दृष्टलोकपरावरम् ।।"},
{"c": "13.80", "n": "8", "i": 66265, "v": "को यज्ञः सर्वयज्ञानां वरिष्ठ उपलक्ष्यते । किं च कृत्वा परं स्वर्गं प्राप्नुवन्ति मनीषिणः ।।"},
{"c": "13.80", "n": "9", "i": 66266, "v": "केन देवाः पवित्रेण स्वर्गमश्नन्ति वा विभो । किं च यज्ञस्य यज्ञत्वं क्व च यज्ञः प्रतिष्ठितः ।।"},
{"c": "13.80", "n": "10", "i": 66267, "v": "दानानामुत्तमं किं च किं च सत्रमतः परम् । पवित्राणां पवित्रं च यत्तद्ब्रूहि ममानघ ।।"},
{"c": "13.80", "n": "11", "i": 66268, "v": "एतच्छ्रुत्वा तु वचनं व्यासः परमधर्मवित् । पुत्रायाकथयत्सर्वं तत्त्वेन भरतर्षभ ।।"},
{"c": "13.80", "t": "व्यास उवाच ।"},
{"c": "13.80", "n": "12", "i": 66269, "v": "गावः प्रतिष्ठा भूतानां तथा गावः परायणम् । गावः पुण्याः पवित्राश्च पावनं धर्म एव च ।।"},
{"c": "13.80", "n": "13", "i": 66270, "v": "पूर्वमासन्नशृङ्गा वै गाव इत्यनुशुश्रुमः । शृङ्गार्थे समुपासन्त ताः किल प्रभुमव्ययम् ।।"},
{"c": "13.80", "n": "14", "i": 66271, "v": "ततो ब्रह्मा तु गाः प्रायमुपविष्टाः समीक्ष्य ह । ईप्सितं प्रददौ ताभ्यो गोभ्यः प्रत्येकशः प्रभुः ।।"},
{"c": "13.80", "n": "15", "i": 66272, "v": "तासां शृङ्गाण्यजायन्त यस्या यादृङ्मनोगतम् । नानावर्णाः शृङ्गवन्त्यस्ता व्यरोचन्त पुत्रक ।।"},
{"c": "13.80", "n": "16", "i": 66273, "v": "ब्रह्मणा वरदत्तास्ता हव्यकव्यप्रदाः शुभाः । पुण्याः पवित्राः सुभगा दिव्यसंस्थानलक्षणाः । गावस्तेजो महद्दिव्यं गवां दानं प्रशस्यते ।।"},
{"c": "13.80", "n": "17", "i": 66274, "v": "ये चैताः संप्रयच्छन्ति साधवो वीतमत्सराः । ते वै सुकृतिनः प्रोक्ताः सर्वदानप्रदाश्च ते । गवां लोकं तथा पुण्यमाप्नुवन्ति च तेऽनघ ।।"},
{"c": "13.80", "n": "18", "i": 66275, "v": "यत्र वृक्षा मधुफला दिव्यपुष्पफलोपगाः । पुष्पाणि च सुगन्धीनि दिव्यानि द्विजसत्तम ।।"},
{"c": "13.80", "n": "19", "i": 66276, "v": "सर्वा मणिमयी भूमिः सूक्ष्मकाञ्चनवालुका । सर्वत्र सुखसंस्पर्शा निष्पङ्का नीरजा शुभा ।।"},
{"c": "13.80", "n": "20", "i": 66277, "v": "रक्तोत्पलवनैश्चैव मणिदण्डैर्हिरण्मयैः । तरुणादित्यसंकाशैर्भान्ति तत्र जलाशयाः ।।"},
{"c": "13.80", "n": "21", "i": 66278, "v": "महार्हमणिपत्रैश्च काञ्चनप्रभकेसरैः । नीलोत्पलविमिश्रैश्च सरोभिर्बहुपङ्कजैः ।।"},
{"c": "13.80", "n": "22", "i": 66279, "v": "करवीरवनैः फुल्लैः सहस्रावर्तसंवृतैः । संतानकवनैः फुल्लैर्वृक्षैश्च समलंकृताः ।।"},
{"c": "13.80", "n": "23", "i": 66280, "v": "निर्मलाभिश्च मुक्ताभिर्मणिभिश्च महाधनैः । उद्धूतपुलिनास्तत्र जातरूपैश्च निम्नगाः ।।"},
{"c": "13.80", "n": "24", "i": 66281, "v": "सर्वरत्नमयैश्चित्रैरवगाढा नगोत्तमैः । जातरूपमयैश्चान्यैर्हुताशनसमप्रभैः ।।"},
{"c": "13.80", "n": "25", "i": 66282, "v": "सौवर्णगिरयस्तत्र मणिरत्नशिलोच्चयाः । सर्वरत्नमयैर्भान्ति शृङ्गैश्चारुभिरुच्छ्रितैः ।।"},
{"c": "13.80", "n": "26", "i": 66283, "v": "नित्यपुष्पफलास्तत्र नगाः पत्ररथाकुलाः । दिव्यगन्धरसैः पुष्पैः फलैश्च भरतर्षभ ।।"},
{"c": "13.80", "n": "27", "i": 66284, "v": "रमन्ते पुण्यकर्माणस्तत्र नित्यं युधिष्ठिर । सर्वकामसमृद्धार्था निःशोका गतमन्यवः ।।"},
{"c": "13.80", "n": "28", "i": 66285, "v": "विमानेषु विचित्रेषु रमणीयेषु भारत । मोदन्ते पुण्यकर्माणो विहरन्तो यशस्विनः ।।"},
{"c": "13.80", "n": "29", "i": 66286, "v": "उपक्रीडन्ति तान्राजञ्शुभाश्चाप्सरसां गणाः । एताँल्लोकानवाप्नोति गां दत्त्वा वै युधिष्ठिर ।।"},
{"c": "13.80", "n": "30", "i": 66287, "v": "यासामधिपतिः पूषा मारुतो बलवान्बली । ऐश्वर्ये वरुणो राजा ता मां पान्तु युगंधराः ।।"},
{"c": "13.80", "n": "31", "i": 66288, "v": "सुरूपा बहुरूपाश्च विश्वरूपाश्च मातरः । प्राजापत्या इति ब्रह्मञ्जपेन्नित्यं यतव्रतः ।।"},
{"c": "13.80", "n": "32", "i": 66289, "v": "गास्तु शुश्रूषते यश्च समन्वेति च सर्वशः । तस्मै तुष्टाः प्रयच्छन्ति वरानपि सुदुर्लभान् ।।"},
{"c": "13.80", "n": "33", "i": 66290, "v": "न द्रुह्येन्मनसा चापि गोषु ता हि सुखप्रदाः । अर्चयेत सदा चैव नमस्कारैश्च पूजयेत् । दान्तः प्रीतमना नित्यं गवां व्युष्टिं तथाश्नुते ।।"},
{"c": "13.80", "n": "34", "i": 66291, "v": "येन देवाः पवित्रेण भुञ्जते लोकमुत्तमम् । यत्पवित्रं पवित्राणां तद्घृतं शिरसा वहेत् ।।"},
{"c": "13.80", "n": "35", "i": 66292, "v": "घृतेन जुहुयादग्निं घृतेन स्वस्ति वाचयेत् । घृतं प्राशेद्घृतं दद्याद्गवां व्युष्टिं तथाश्नुते ।।"},
{"c": "13.80", "n": "36", "i": 66293, "v": "त्र्यहमुष्णं पिबेन्मूत्रं त्र्यहमुष्णं पिबेत्पयः । गवामुष्णं पयः पीत्वा त्र्यहमुष्णं घृतं पिबेत् । त्र्यहमुष्णं घृतं पीत्वा वायुभक्षो भवेत्त्र्यहम् ।।"},
{"c": "13.80", "n": "37", "i": 66294, "v": "निर्हृतैश्च यवैर्गोभिर्मासं प्रसृतयावकः । ब्रह्महत्यासमं पापं सर्वमेतेन शुध्यति ।।"},
{"c": "13.80", "n": "38", "i": 66295, "v": "पराभवार्थं दैत्यानां देवैः शौचमिदं कृतम् । देवत्वमपि च प्राप्ताः संसिद्धाश्च महाबलाः ।।"},
{"c": "13.80", "n": "39", "i": 66296, "v": "गावः पवित्राः पुण्याश्च पावनं परमं महत् । ताश्च दत्त्वा द्विजातिभ्यो नरः स्वर्गमुपाश्नुते ।।"},
{"c": "13.80", "n": "40", "i": 66297, "v": "गवां मध्ये शुचिर्भूत्वा गोमतीं मनसा जपेत् । पूताभिरद्भिराचम्य शुचिर्भवति निर्मलः ।।"},
{"c": "13.80", "n": "41", "i": 66298, "v": "अग्निमध्ये गवां मध्ये ब्राह्मणानां च संसदि । विद्यावेदव्रतस्नाता ब्राह्मणाः पुण्यकर्मिणः ।।"},
{"c": "13.80", "n": "42", "i": 66299, "v": "अध्यापयेरञ्शिष्यान्वै गोमतीं यज्ञसंमिताम् । त्रिरात्रोपोषितः श्रुत्वा गोमतीं लभते वरम् ।।"},
{"c": "13.80", "n": "43", "i": 66300, "v": "पुत्रकामश्च लभते पुत्रं धनमथापि च । पतिकामा च भर्तारं सर्वकामांश्च मानवः । गावस्तुष्टाः प्रयच्छन्ति सेविता वै न संशयः ।।"},
{"c": "13.80", "n": "44", "i": 66301, "v": "एवमेता महाभागा यज्ञियाः सर्वकामदाः । रोहिण्य इति जानीहि नैताभ्यो विद्यते परम् ।।"},
{"c": "13.80", "n": "45", "i": 66302, "v": "इत्युक्तः स महातेजाः शुकः पित्रा महात्मना । पूजयामास गा नित्यं तस्मात्त्वमपि पूजय ।।"},
{"c": "13.81", "t": "युधिष्ठिर उवाच ।"},
{"c": "13.81", "n": "1", "i": 66303, "v": "मया गवां पुरीषं वै श्रिया जुष्टमिति श्रुतम् । एतदिच्छाम्यहं श्रोतुं संशयोऽत्र हि मे महान् ।।"},
{"c": "13.81", "t": "भीष्म उवाच ।"},
{"c": "13.81", "n": "2", "i": 66304, "v": "अत्राप्युदाहरन्तीममितिहासं पुरातनम् । गोभिर्नृपेह संवादं श्रिया भरतसत्तम ।।"},
{"c": "13.81", "n": "3", "i": 66305, "v": "श्रीः कृत्वेह वपुः कान्तं गोमध्यं प्रविवेश ह । गावोऽथ विस्मितास्तस्या दृष्ट्वा रूपस्य संपदम् ।।"},
{"c": "13.81", "t": "गाव ऊचुः ।"},
{"c": "13.81", "n": "4", "i": 66306, "v": "कासि देवि कुतो वा त्वं रूपेणाप्रतिमा भुवि । विस्मिताः स्म महाभागे तव रूपस्य संपदा ।।"},
{"c": "13.81", "n": "5", "i": 66307, "v": "इच्छामस्त्वां वयं ज्ञातुं का त्वं क्व च गमिष्यसि । तत्त्वेन च सुवर्णाभे सर्वमेतद्ब्रवीहि नः ।।"},
{"c": "13.81", "t": "श्रीरुवाच ।"},
{"c": "13.81", "n": "6", "i": 66308, "v": "लोककान्तास्मि भद्रं वः श्रीर्नाम्नेह परिश्रुता । मया दैत्याः परित्यक्ता विनष्टाः शाश्वतीः समाः ।।"},
{"c": "13.81", "n": "7", "i": 66309, "v": "इन्द्रो विवस्वान्सोमश्च विष्णुरापोऽग्निरेव च । मयाभिपन्ना ऋध्यन्ते ऋषयो देवतास्तथा ।।"},
{"c": "13.81", "n": "8", "i": 66310, "v": "यांश्च द्विषाम्यहं गावस्ते विनश्यन्ति सर्वशः । धर्मार्थकामहीनाश्च ते भवन्त्यसुखान्विताः ।।"},
{"c": "13.81", "n": "9", "i": 66311, "v": "एवंप्रभावां मां गावो विजानीत सुखप्रदाम् । इच्छामि चापि युष्मासु वस्तुं सर्वासु नित्यदा । आगता प्रार्थयानाहं श्रीजुष्टा भवतानघाः ।।"},
{"c": "13.81", "t": "गाव ऊचुः ।"},
{"c": "13.81", "n": "10", "i": 66312, "v": "अध्रुवां चञ्चलां च त्वां सामान्यां बहुभिः सह । न त्वामिच्छामि भद्रं ते गम्यतां यत्र रोचते ।।"},
{"c": "13.81", "n": "11", "i": 66313, "v": "वपुष्मन्त्यो वयं सर्वाः किमस्माकं त्वयाद्य वै । यत्रेष्टं गम्यतां तत्र कृतकार्या वयं त्वया ।।"},
{"c": "13.81", "t": "श्रीरुवाच ।"},
{"c": "13.81", "n": "12", "i": 66314, "v": "किमेतद्वः क्षमं गावो यन्मां नेहाभ्यनन्दथ । न मां संप्रति गृह्णीथ कस्माद्वै दुर्लभां सतीम् ।।"},
{"c": "13.81", "n": "13", "i": 66315, "v": "सत्यश्च लोकवादोऽयं लोके चरति सुव्रताः । स्वयं प्राप्ते परिभवो भवतीति विनिश्चयः ।।"},
{"c": "13.81", "n": "14", "i": 66316, "v": "महदुग्रं तपः कृत्वा मां निषेवन्ति मानवाः । देवदानवगन्धर्वाः पिशाचोरगराक्षसाः ।।"},
{"c": "13.81", "n": "15", "i": 66317, "v": "क्षममेतद्धि वो गावः प्रतिगृह्णीत मामिह । नावमन्या ह्यहं सौम्यास्त्रैलोक्ये सचराचरे ।।"},
{"c": "13.81", "t": "गाव ऊचुः ।"},
{"c": "13.81", "n": "16", "i": 66318, "v": "नावमन्यामहे देवि न त्वां परिभवामहे । अध्रुवा चलचित्तासि ततस्त्वां वर्जयामहे ।।"},
{"c": "13.81", "n": "17", "i": 66319, "v": "बहुनात्र किमुक्तेन गम्यतां यत्र वाञ्छसि । वपुष्मत्यो वयं सर्वाः किमस्माकं त्वयानघे ।।"},
{"c": "13.81", "t": "श्रीरुवाच ।"},
{"c": "13.81", "n": "18", "i": 66320, "v": "अवज्ञाता भविष्यामि सर्वलोकेषु मानदाः । प्रत्याख्यानेन युष्माभिः प्रसादः क्रियतामिति ।।"},
{"c": "13.81", "n": "19", "i": 66321, "v": "महाभागा भवत्यो वै शरण्याः शरणागताम् । परित्रायन्तु मां नित्यं भजमानामनिन्दिताम् । माननां त्वहमिच्छामि भवत्यः सततं शुभाः ।।"},
{"c": "13.81", "n": "20", "i": 66322, "v": "अप्येकाङ्गे तु वो वस्तुमिच्छामि च सुकुत्सिते । न वोऽस्ति कुत्सितं किंचिदङ्गेष्वालक्ष्यतेऽनघाः ।।"},
{"c": "13.81", "n": "21", "i": 66323, "v": "पुण्याः पवित्राः सुभगा ममादेशं प्रयच्छत । वसेयं यत्र चाङ्गेऽहं तन्मे व्याख्यातुमर्हथ ।।"},
{"c": "13.81", "t": "भीष्म उवाच ।"},
{"c": "13.81", "n": "22", "i": 66324, "v": "एवमुक्तास्तु ता गावः शुभाः करुणवत्सलाः । संमन्त्र्य सहिताः सर्वाः श्रियमूचुर्नराधिप ।।"},
{"c": "13.81", "n": "23", "i": 66325, "v": "अवश्यं मानना कार्या तवास्माभिर्यशस्विनि । शकृन्मूत्रे निवस नः पुण्यमेतद्धि नः शुभे ।।"},
{"c": "13.81", "t": "श्रीरुवाच ।"},
{"c": "13.81", "n": "24", "i": 66326, "v": "दिष्ट्या प्रसादो युष्माभिः कृतो मेऽनुग्रहात्मकः । एवं भवतु भद्रं वः पूजितास्मि सुखप्रदाः ।।"},
{"c": "13.81", "t": "भीष्म उवाच ।"},
{"c": "13.81", "n": "25", "i": 66327, "v": "एवं कृत्वा तु समयं श्रीर्गोभिः सह भारत । पश्यन्तीनां ततस्तासां तत्रैवान्तरधीयत ।।"},
{"c": "13.81", "n": "26", "i": 66328, "v": "एतद्गोशकृतः पुत्र माहात्म्यं तेऽनुवर्णितम् । माहात्म्यं च गवां भूयः श्रूयतां गदतो मम ।।"},
{"c": "13.82", "t": "भीष्म उवाच ।"},
{"c": "13.82", "n": "1", "i": 66329, "v": "ये च गाः संप्रयच्छन्ति हुतशिष्टाशिनश्च ये । तेषां सत्राणि यज्ञाश्च नित्यमेव युधिष्ठिर ।।"},
{"c": "13.82", "n": "2", "i": 66330, "v": "ऋते दधिघृतेनेह न यज्ञः संप्रवर्तते । तेन यज्ञस्य यज्ञत्वमतोमूलं च लक्ष्यते ।।"},
{"c": "13.82", "n": "3", "i": 66331, "v": "दानानामपि सर्वेषां गवां दानं प्रशस्यते । गावः श्रेष्ठाः पवित्राश्च पावनं ह्येतदुत्तमम् ।।"},
{"c": "13.82", "n": "4", "i": 66332, "v": "पुष्ट्यर्थमेताः सेवेत शान्त्यर्थमपि चैव ह । पयो दधि घृतं यासां सर्वपापप्रमोचनम् ।।"},
{"c": "13.82", "n": "5", "i": 66333, "v": "गावस्तेजः परं प्रोक्तमिह लोके परत्र च । न गोभ्यः परमं किंचित्पवित्रं पुरुषर्षभ ।।"},
{"c": "13.82", "n": "6", "i": 66334, "v": "अत्राप्युदाहरन्तीममितिहासं पुरातनम् । पितामहस्य संवादमिन्द्रस्य च युधिष्ठिर ।।"},
{"c": "13.82", "n": "7", "i": 66335, "v": "पराभूतेषु दैत्येषु शक्रे त्रिभुवनेश्वरे । प्रजाः समुदिताः सर्वाः सत्यधर्मपरायणाः ।।"},
{"c": "13.82", "n": "8", "i": 66336, "v": "अथर्षयः सगन्धर्वाः किंनरोरगराक्षसाः । देवासुरसुपर्णाश्च प्रजानां पतयस्तथा । पर्युपासन्त कौरव्य कदाचिद्वै पितामहम् ।।"},
{"c": "13.82", "n": "9", "i": 66337, "v": "नारदः पर्वतश्चैव विश्वावसुहहाहुहू । दिव्यतानेषु गायन्तः पर्युपासन्त तं प्रभुम् ।।"},
{"c": "13.82", "n": "10", "i": 66338, "v": "तत्र दिव्यानि पुष्पाणि प्रावहत्पवनस्तथा । आजह्रुरृतवश्चापि सुगन्धीनि पृथक्पृथक् ।।"},
{"c": "13.82", "n": "11", "i": 66339, "v": "तस्मिन्देवसमावाये सर्वभूतसमागमे । दिव्यवादित्रसंघुष्टे दिव्यस्त्रीचारणावृते । इन्द्रः पप्रच्छ देवेशमभिवाद्य प्रणम्य च ।।"},
{"c": "13.82", "n": "12", "i": 66340, "v": "देवानां भगवन्कस्माल्लोकेशानां पितामह । उपरिष्टाद्गवां लोक एतदिच्छामि वेदितुम् ।।"},
{"c": "13.82", "n": "13", "i": 66341, "v": "किं तपो ब्रह्मचर्यं वा गोभिः कृतमिहेश्वर । देवानामुपरिष्टाद्यद्वसन्त्यरजसः सुखम् ।।"},
{"c": "13.82", "n": "14", "i": 66342, "v": "ततः प्रोवाच तं ब्रह्मा शक्रं बलनिसूदनम् । अवज्ञातास्त्वया नित्यं गावो बलनिसूदन ।।"},
{"c": "13.82", "n": "15", "i": 66343, "v": "तेन त्वमासां माहात्म्यं न वेत्थ शृणु तत्प्रभो । गवां प्रभावं परमं माहात्म्यं च सुरर्षभ ।।"},
{"c": "13.82", "n": "16", "i": 66344, "v": "यज्ञाङ्गं कथिता गावो यज्ञ एव च वासव । एताभिश्चाप्यृते यज्ञो न प्रवर्तेत्कथंचन ।।"},
{"c": "13.82", "n": "17", "i": 66345, "v": "धारयन्ति प्रजाश्चैव पयसा हविषा तथा । एतासां तनयाश्चापि कृषियोगमुपासते ।।"},
{"c": "13.82", "n": "18", "i": 66346, "v": "जनयन्ति च धान्यानि बीजानि विविधानि च । ततो यज्ञाः प्रवर्तन्ते हव्यं कव्यं च सर्वशः ।।"},
{"c": "13.82", "n": "19", "i": 66347, "v": "पयो दधि घृतं चैव पुण्याश्चैताः सुराधिप । वहन्ति विविधान्भारान्क्षुत्तृष्णापरिपीडिताः ।।"},
{"c": "13.82", "n": "20", "i": 66348, "v": "मुनींश्च धारयन्तीह प्रजाश्चैवापि कर्मणा । वासवाकूटवाहिन्यः कर्मणा सुकृतेन च । उपरिष्टात्ततोऽस्माकं वसन्त्येताः सदैव हि ।।"},
{"c": "13.82", "n": "21", "i": 66349, "v": "एतत्ते कारणं शक्र निवासकृतमद्य वै । गवां देवोपरिष्टाद्धि समाख्यातं शतक्रतो ।।"},
{"c": "13.82", "n": "22", "i": 66350, "v": "एता हि वरदत्ताश्च वरदाश्चैव वासव । सौरभ्यः पुण्यकर्मिण्यः पावनाः शुभलक्षणाः ।।"},
{"c": "13.82", "n": "23", "i": 66351, "v": "यदर्थं गा गताश्चैव सौरभ्यः सुरसत्तम । तच्च मे शृणु कार्त्स्न्येन वदतो बलसूदन ।।"},
{"c": "13.82", "n": "24", "i": 66352, "v": "पुरा देवयुगे तात दैत्येन्द्रेषु महात्मसु । त्रीँल्लोकाननुशासत्सु विष्णौ गर्भत्वमागते ।।"},
{"c": "13.82", "n": "25", "i": 66353, "v": "अदित्यास्तप्यमानायास्तपो घोरं सुदुश्चरम् । पुत्रार्थममरश्रेष्ठ पादेनैकेन नित्यदा ।।"},
{"c": "13.82", "n": "26", "i": 66354, "v": "तां तु दृष्ट्वा महादेवीं तप्यमानां महत्तपः । दक्षस्य दुहिता देवी सुरभिर्नाम नामतः ।।"},
{"c": "13.82", "n": "27", "i": 66355, "v": "अतप्यत तपो घोरं हृष्टा धर्मपरायणा । कैलासशिखरे रम्ये देवगन्धर्वसेविते ।।"},
{"c": "13.82", "n": "28", "i": 66356, "v": "व्यतिष्ठदेकपादेन परमं योगमास्थिता । दश वर्षसहस्राणि दश वर्षशतानि च ।।"},
{"c": "13.82", "n": "29", "i": 66357, "v": "संतप्तास्तपसा तस्या देवाः सर्षिमहोरगाः । तत्र गत्वा मया सार्धं पर्युपासन्त तां शुभाम् ।।"},
{"c": "13.82", "n": "30", "i": 66358, "v": "अथाहमब्रुवं तत्र देवीं तां तपसान्विताम् । किमर्थं तप्यते देवि तपो घोरमनिन्दिते ।।"},
{"c": "13.82", "n": "31", "i": 66359, "v": "प्रीतस्तेऽहं महाभागे तपसानेन शोभने । वरयस्व वरं देवि दातास्मीति पुरंदर ।।"},
{"c": "13.82", "t": "सुरभ्युवाच ।"},
{"c": "13.82", "n": "32", "i": 66360, "v": "वरेण भगवन्मह्यं कृतं लोकपितामह । एष एव वरो मेऽद्य यत्प्रीतोऽसि ममानघ ।।"},
{"c": "13.82", "t": "ब्रह्मोवाच ।"},
{"c": "13.82", "n": "33", "i": 66361, "v": "तामेवं ब्रुवतीं देवीं सुरभीं त्रिदशेश्वर । प्रत्यब्रुवं यद्देवेन्द्र तन्निबोध शचीपते ।।"},
{"c": "13.82", "n": "34", "i": 66362, "v": "अलोभकाम्यया देवि तपसा च शुभेन ते । प्रसन्नोऽहं वरं तस्मादमरत्वं ददानि ते ।।"},
{"c": "13.82", "n": "35", "i": 66363, "v": "त्रयाणामपि लोकानामुपरिष्टान्निवत्स्यसि । मत्प्रसादाच्च विख्यातो गोलोकः स भविष्यति ।।"},
{"c": "13.82", "n": "36", "i": 66364, "v": "मानुषेषु च कुर्वाणाः प्रजाः कर्म सुतास्तव । निवत्स्यन्ति महाभागे सर्वा दुहितरश्च ते ।।"},
{"c": "13.82", "n": "37", "i": 66365, "v": "मनसा चिन्तिता भोगास्त्वया वै दिव्यमानुषाः । यच्च स्वर्गसुखं देवि तत्ते संपत्स्यते शुभे ।।"},
{"c": "13.82", "n": "38", "i": 66366, "v": "तस्या लोकाः सहस्राक्ष सर्वकामसमन्विताः । न तत्र क्रमते मृत्युर्न जरा न च पावकः । न दैन्यं नाशुभं किंचिद्विद्यते तत्र वासव ।।"},
{"c": "13.82", "n": "39", "i": 66367, "v": "तत्र दिव्यान्यरण्यानि दिव्यानि भवनानि च । विमानानि च युक्तानि कामगानि च वासव ।।"},
{"c": "13.82", "n": "40", "i": 66368, "v": "व्रतैश्च विविधैः पुण्यैस्तथा तीर्थानुसेवनात् । तपसा महता चैव सुकृतेन च कर्मणा । शक्यः समासादयितुं गोलोकः पुष्करेक्षण ।।"},
{"c": "13.82", "n": "41", "i": 66369, "v": "एतत्ते सर्वमाख्यातं मया शक्रानुपृच्छते । न ते परिभवः कार्यो गवामरिनिसूदन ।।"},
{"c": "13.82", "t": "भीष्म उवाच ।"},
{"c": "13.82", "n": "42", "i": 66370, "v": "एतच्छ्रुत्वा सहस्राक्षः पूजयामास नित्यदा । गाश्चक्रे बहुमानं च तासु नित्यं युधिष्ठिर ।।"},
{"c": "13.82", "n": "43", "i": 66371, "v": "एतत्ते सर्वमाख्यातं पावनं च महाद्युते । पवित्रं परमं चापि गवां माहात्म्यमुत्तमम् । कीर्तितं पुरुषव्याघ्र सर्वपापविनाशनम् ।।"},
{"c": "13.82", "n": "44", "i": 66372, "v": "य इदं कथयेन्नित्यं ब्राह्मणेभ्यः समाहितः । हव्यकव्येषु यज्ञेषु पितृकार्येषु चैव ह । सार्वकामिकमक्षय्यं पितॄंस्तस्योपतिष्ठति ।।"},
{"c": "13.82", "n": "45", "i": 66373, "v": "गोषु भक्तश्च लभते यद्यदिच्छति मानवः । स्त्रियोऽपि भक्ता या गोषु ताश्च कामानवाप्नुयुः ।।"},
{"c": "13.82", "n": "46", "i": 66374, "v": "पुत्रार्थी लभते पुत्रं कन्या पतिमवाप्नुयात् । धनार्थी लभते वित्तं धर्मार्थी धर्ममाप्नुयात् ।।"},
{"c": "13.82", "n": "47", "i": 66375, "v": "विद्यार्थी प्राप्नुयाद्विद्यां सुखार्थी प्राप्नुयात्सुखम् । न किंचिद्दुर्लभं चैव गवां भक्तस्य भारत ।।"},
{"c": "13.83", "t": "युधिष्ठिर उवाच ।"},
{"c": "13.83", "n": "1", "i": 66376, "v": "उक्तं पितामहेनेदं गवां दानमनुत्तमम् । विशेषेण नरेन्द्राणामिति धर्ममवेक्षताम् ।।"},
{"c": "13.83", "n": "2", "i": 66377, "v": "राज्यं हि सततं दुःखमाश्रमाश्च सुदुर्विदाः । परिवारेण वै दुःखं दुर्धरं चाकृतात्मभिः । भूयिष्ठं च नरेन्द्राणां विद्यते न शुभा गतिः ।।"},
{"c": "13.83", "n": "3", "i": 66378, "v": "पूयन्ते तेऽत्र नियतं प्रयच्छन्तो वसुंधराम् । पूर्वं च कथिता धर्मास्त्वया मे कुरुनन्दन ।।"},
{"c": "13.83", "n": "4", "i": 66379, "v": "एवमेव गवामुक्तं प्रदानं ते नृगेण ह । ऋषिणा नाचिकेतेन पूर्वमेव निदर्शितम् ।।"},
{"c": "13.83", "n": "5", "i": 66380, "v": "वेदोपनिषदे चैव सर्वकर्मसु दक्षिणा । सर्वक्रतुषु चोद्दिष्टं भूमिर्गावोऽथ काञ्चनम् ।।"},
{"c": "13.83", "n": "6", "i": 66381, "v": "तत्र श्रुतिस्तु परमा सुवर्णं दक्षिणेति वै । एतदिच्छाम्यहं श्रोतुं पितामह यथातथम् ।।"},
{"c": "13.83", "n": "7", "i": 66382, "v": "किं सुवर्णं कथं जातं कस्मिन्काले किमात्मकम् । किं दानं किं फलं चैव कस्माच्च परमुच्यते ।।"},
{"c": "13.83", "n": "8", "i": 66383, "v": "कस्माद्दानं सुवर्णस्य पूजयन्ति मनीषिणः । कस्माच्च दक्षिणार्थं तद्यज्ञकर्मसु शस्यते ।।"},
{"c": "13.83", "n": "9", "i": 66384, "v": "कस्माच्च पावनं श्रेष्ठं भूमेर्गोभ्यश्च काञ्चनम् । परमं दक्षिणार्थे च तद्ब्रवीहि पितामह ।।"},
{"c": "13.83", "t": "भीष्म उवाच ।"},
{"c": "13.83", "n": "10", "i": 66385, "v": "शृणु राजन्नवहितो बहुकारणविस्तरम् । जातरूपसमुत्पत्तिमनुभूतं च यन्मया ।।"},
{"c": "13.83", "n": "11", "i": 66386, "v": "पिता मम महातेजाः शंतनुर्निधनं गतः । तस्य दित्सुरहं श्राद्धं गङ्गाद्वारमुपागमम् ।।"},
{"c": "13.83", "n": "12", "i": 66387, "v": "तत्रागम्य पितुः पुत्र श्राद्धकर्म समारभम् । माता मे जाह्नवी चैव साहाय्यमकरोत्तदा ।।"},
{"c": "13.83", "n": "13", "i": 66388, "v": "ततोऽग्रतस्तपःसिद्धानुपवेश्य बहूनृषीन् । तोयप्रदानात्प्रभृति कार्याण्यहमथारभम् ।।"},
{"c": "13.83", "n": "14", "i": 66389, "v": "तत्समाप्य यथोद्दिष्टं पूर्वकर्म समाहितः । दातुं निर्वपणं सम्यग्यथावदहमारभम् ।।"},
{"c": "13.83", "n": "15", "i": 66390, "v": "ततस्तं दर्भविन्यासं भित्त्वा सुरुचिराङ्गदः । प्रलम्बाभरणो बाहुरुदतिष्ठद्विशां पते ।।"},
{"c": "13.83", "n": "16", "i": 66391, "v": "तमुत्थितमहं दृष्ट्वा परं विस्मयमागमम् । प्रतिग्रहीता साक्षान्मे पितेति भरतर्षभ ।।"},
{"c": "13.83", "n": "17", "i": 66392, "v": "ततो मे पुनरेवासीत्संज्ञा संचिन्त्य शास्त्रतः । नायं वेदेषु विहितो विधिर्हस्त इति प्रभो । पिण्डो देयो नरेणेह ततो मतिरभून्मम ।।"},
{"c": "13.83", "n": "18", "i": 66393, "v": "साक्षान्नेह मनुष्यस्य पितरोऽन्तर्हिताः क्वचित् । गृह्णन्ति विहितं त्वेवं पिण्डो देयः कुशेष्विति ।।"},
{"c": "13.83", "n": "19", "i": 66394, "v": "ततोऽहं तदनादृत्य पितुर्हस्तनिदर्शनम् । शास्त्रप्रमाणात्सूक्ष्मं तु विधिं पार्थिव संस्मरन् ।।"},
{"c": "13.83", "n": "20", "i": 66395, "v": "ततो दर्भेषु तत्सर्वमददं भरतर्षभ । शास्त्रमार्गानुसारेण तद्विद्धि मनुजर्षभ ।।"},
{"c": "13.83", "n": "21", "i": 66396, "v": "ततः सोऽन्तर्हितो बाहुः पितुर्मम नराधिप । ततो मां दर्शयामासुः स्वप्नान्ते पितरस्तदा ।।"},
{"c": "13.83", "n": "22", "i": 66397, "v": "प्रीयमाणास्तु मामूचुः प्रीताः स्म भरतर्षभ । विज्ञानेन तवानेन यन्न मुह्यसि धर्मतः ।।"},
{"c": "13.83", "n": "23", "i": 66398, "v": "त्वया हि कुर्वता शास्त्रं प्रमाणमिह पार्थिव । आत्मा धर्मः श्रुतं वेदाः पितरश्च महर्षिभिः ।।"},
{"c": "13.83", "n": "24", "i": 66399, "v": "साक्षात्पितामहो ब्रह्मा गुरवोऽथ प्रजापतिः । प्रमाणमुपनीता वै स्थितिश्च न विचालिता ।।"},
{"c": "13.83", "n": "25", "i": 66400, "v": "तदिदं सम्यगारब्धं त्वयाद्य भरतर्षभ । किं तु भूमेर्गवां चार्थे सुवर्णं दीयतामिति ।।"},
{"c": "13.83", "n": "26", "i": 66401, "v": "एवं वयं च धर्मश्च सर्वे चास्मत्पितामहाः । पाविता वै भविष्यन्ति पावनं परमं हि तत् ।।"},
{"c": "13.83", "n": "27", "i": 66402, "v": "दश पूर्वान्दश परांस्तथा संतारयन्ति ते । सुवर्णं ये प्रयच्छन्ति एवं मे पितरोऽब्रुवन् ।।"},
{"c": "13.83", "n": "28", "i": 66403, "v": "ततोऽहं विस्मितो राजन्प्रतिबुद्धो विशां पते । सुवर्णदानेऽकरवं मतिं भरतसत्तम ।।"},
{"c": "13.83", "n": "29", "i": 66404, "v": "इतिहासमिमं चापि शृणु राजन्पुरातनम् । जामदग्न्यं प्रति विभो धन्यमायुष्यमेव च ।।"},
{"c": "13.83", "n": "30", "i": 66405, "v": "जामदग्न्येन रामेण तीव्ररोषान्वितेन वै । त्रिःसप्तकृत्वः पृथिवी कृता निःक्षत्रिया पुरा ।।"},
{"c": "13.83", "n": "31", "i": 66406, "v": "ततो जित्वा महीं कृत्स्नां रामो राजीवलोचनः । आजहार क्रतुं वीरो ब्रह्मक्षत्रेण पूजितम् ।।"},
{"c": "13.83", "n": "32", "i": 66407, "v": "वाजिमेधं महाराज सर्वकामसमन्वितम् । पावनं सर्वभूतानां तेजोद्युतिविवर्धनम् ।।"},
{"c": "13.83", "n": "33", "i": 66408, "v": "विपाप्मापि स तेजस्वी तेन क्रतुफलेन वै । नैवात्मनोऽथ लघुतां जामदग्न्योऽभ्यगच्छत ।।"},
{"c": "13.83", "n": "34", "i": 66409, "v": "स तु क्रतुवरेणेष्ट्वा महात्मा दक्षिणावता । पप्रच्छागमसंपन्नानृषीन्देवांश्च भार्गवः ।।"},
{"c": "13.83", "n": "35", "i": 66410, "v": "पावनं यत्परं नॄणामुग्रे कर्मणि वर्तताम् । तदुच्यतां महाभागा इति जातघृणोऽब्रवीत् ।।"},
{"c": "13.83", "t": "वसिष्ठ उवाच ।"},
{"c": "13.83", "n": "36", "i": 66411, "v": "देवतास्ते प्रयच्छन्ति सुवर्णं ये ददत्युत । अग्निर्हि देवताः सर्वाः सुवर्णं च तदात्मकम् ।।"},
{"c": "13.83", "n": "37", "i": 66412, "v": "तस्मात्सुवर्णं ददता दत्ताः सर्वाश्च देवताः । भवन्ति पुरुषव्याघ्र न ह्यतः परमं विदुः ।।"},
{"c": "13.83", "n": "38", "i": 66413, "v": "भूय एव च माहात्म्यं सुवर्णस्य निबोध मे । गदतो मम विप्रर्षे सर्वशस्त्रभृतां वर ।।"},
{"c": "13.83", "n": "39", "i": 66414, "v": "मया श्रुतमिदं पूर्वं पुराणे भृगुनन्दन । प्रजापतेः कथयतो मनोः स्वायंभुवस्य वै ।।"},
{"c": "13.83", "n": "40", "i": 66415, "v": "शूलपाणेर्भगवतो रुद्रस्य च महात्मनः । गिरौ हिमवति श्रेष्ठे तदा भृगुकुलोद्वह ।।"},
{"c": "13.83", "n": "41", "i": 66416, "v": "देव्या विवाहे निर्वृत्ते रुद्राण्या भृगुनन्दन । समागमे भगवतो देव्या सह महात्मनः । ततः सर्वे समुद्विग्ना भगवन्तमुपागमन् ।।"},
{"c": "13.83", "n": "42", "i": 66417, "v": "ते महादेवमासीनं देवीं च वरदामुमाम् । प्रसाद्य शिरसा सर्वे रुद्रमूचुर्भृगूद्वह ।।"},
{"c": "13.83", "n": "43", "i": 66418, "v": "अयं समागमो देव देव्या सह तवानघ । तपस्विनस्तपस्विन्या तेजस्विन्यातितेजसः । अमोघतेजास्त्वं देव देवी चेयमुमा तथा ।।"},
{"c": "13.83", "n": "44", "i": 66419, "v": "अपत्यं युवयोर्देव बलवद्भविता प्रभो । तन्नूनं त्रिषु लोकेषु न किंचिच्छेषयिष्यति ।।"},
{"c": "13.83", "n": "45", "i": 66420, "v": "तदेभ्यः प्रणतेभ्यस्त्वं देवेभ्यः पृथुलोचन । वरं प्रयच्छ लोकेश त्रैलोक्यहितकाम्यया । अपत्यार्थं निगृह्णीष्व तेजो ज्वलितमुत्तमम् ।।"},
{"c": "13.83", "n": "46", "i": 66421, "v": "इति तेषां कथयतां भगवान्गोवृषध्वजः । एवमस्त्विति देवांस्तान्विप्रर्षे प्रत्यभाषत ।।"},
{"c": "13.83", "n": "47", "i": 66422, "v": "इत्युक्त्वा चोर्ध्वमनयत्तद्रेतो वृषवाहनः । ऊर्ध्वरेताः समभवत्ततःप्रभृति चापि सः ।।"},
{"c": "13.83", "n": "48", "i": 66423, "v": "रुद्राणी तु ततः क्रुद्धा प्रजोच्छेदे तथा कृते । देवानथाब्रवीत्तत्र स्त्रीभावात्परुषं वचः ।।"},
{"c": "13.83", "n": "49", "i": 66424, "v": "यस्मादपत्यकामो वै भर्ता मे विनिवर्तितः । तस्मात्सर्वे सुरा यूयमनपत्या भविष्यथ ।।"},
{"c": "13.83", "n": "50", "i": 66425, "v": "प्रजोच्छेदो मम कृतो यस्माद्युष्माभिरद्य वै । तस्मात्प्रजा वः खगमाः सर्वेषां न भविष्यति ।।"},
{"c": "13.83", "n": "51", "i": 66426, "v": "पावकस्तु न तत्रासीच्छापकाले भृगूद्वह । देवा देव्यास्तथा शापादनपत्यास्तदाभवन् ।।"},
{"c": "13.83", "n": "52", "i": 66427, "v": "रुद्रस्तु तेजोऽप्रतिमं धारयामास तत्तदा । प्रस्कन्नं तु ततस्तस्मात्किंचित्तत्रापतद्भुवि ।।"},
{"c": "13.83", "n": "53", "i": 66428, "v": "तत्पपात तदा चाग्नौ ववृधे चाद्भुतोपमम् । तेजस्तेजसि संपृक्तमेकयोनित्वमागतम् ।।"},
{"c": "13.83", "n": "54", "i": 66429, "v": "एतस्मिन्नेव काले तु देवाः शक्रपुरोगमाः । असुरस्तारको नाम तेन संतापिता भृशम् ।।"},
{"c": "13.83", "n": "55", "i": 66430, "v": "आदित्या वसवो रुद्रा मरुतोऽथाश्विनावपि । साध्याश्च सर्वे संत्रस्ता दैतेयस्य पराक्रमात् ।।"},
{"c": "13.83", "n": "56", "i": 66431, "v": "स्थानानि देवतानां हि विमानानि पुराणि च । ऋषीणामाश्रमाश्चैव बभूवुरसुरैर्हृताः ।।"},
{"c": "13.83", "n": "57", "i": 66432, "v": "ते दीनमनसः सर्वे देवाश्च ऋषयश्च ह । प्रजग्मुः शरणं देवं ब्रह्माणमजरं प्रभुम् ।।"},
{"c": "13.84", "t": "देवा ऊचुः ।"},
{"c": "13.84", "n": "1", "i": 66433, "v": "असुरस्तारको नाम त्वया दत्तवरः प्रभो । सुरानृषींश्च क्लिश्नाति वधस्तस्य विधीयताम् ।।"},
{"c": "13.84", "n": "2", "i": 66434, "v": "तस्माद्भयं समुत्पन्नमस्माकं वै पितामह । परित्रायस्व नो देव न ह्यन्या गतिरस्ति नः ।।"},
{"c": "13.84", "t": "ब्रह्मोवाच ।"},
{"c": "13.84", "n": "3", "i": 66435, "v": "समोऽहं सर्वभूतानामधर्मं नेह रोचये । हन्यतां तारकः क्षिप्रं सुरर्षिगणबाधकः ।।"},
{"c": "13.84", "n": "4", "i": 66436, "v": "वेदा धर्माश्च नोत्सादं गच्छेयुः सुरसत्तमाः । विहितं पूर्वमेवात्र मया वै व्येतु वो ज्वरः ।।"},
{"c": "13.84", "t": "देवा ऊचुः ।"},
{"c": "13.84", "n": "5", "i": 66437, "v": "वरदानाद्भगवतो दैतेयो बलगर्वितः । देवैर्न शक्यते हन्तुं स कथं प्रशमं व्रजेत् ।।"},
{"c": "13.84", "n": "6", "i": 66438, "v": "स हि नैव स्म देवानां नासुराणां न रक्षसाम् । वध्यः स्यामिति जग्राह वरं त्वत्तः पितामह ।।"},
{"c": "13.84", "n": "7", "i": 66439, "v": "देवाश्च शप्ता रुद्राण्या प्रजोच्छेदे पुरा कृते । न भविष्यति वोऽपत्यमिति सर्वजगत्पते ।।"},
{"c": "13.84", "t": "ब्रह्मोवाच ।"},
{"c": "13.84", "n": "8", "i": 66440, "v": "हुताशनो न तत्रासीच्छापकाले सुरोत्तमाः । स उत्पादयितापत्यं वधार्थं त्रिदशद्विषाम् ।।"},
{"c": "13.84", "n": "9", "i": 66441, "v": "तद्वै सर्वानतिक्रम्य देवदानवराक्षसान् । मानुषानथ गन्धर्वान्नागानथ च पक्षिणः ।।"},
{"c": "13.84", "n": "10", "i": 66442, "v": "अस्त्रेणामोघपातेन शक्त्या तं घातयिष्यति । यतो वो भयमुत्पन्नं ये चान्ये सुरशत्रवः ।।"},
{"c": "13.84", "n": "11", "i": 66443, "v": "सनातनो हि संकल्पः काम इत्यभिधीयते । रुद्रस्य तेजः प्रस्कन्नमग्नौ निपतितं च तत् ।।"},
{"c": "13.84", "n": "12", "i": 66444, "v": "तत्तेजोऽग्निर्महद्भूतं द्वितीयमिव पावकम् । वधार्थं देवशत्रूणां गङ्गायां जनयिष्यति ।।"},
{"c": "13.84", "n": "13", "i": 66445, "v": "स तु नावाप तं शापं नष्टः स हुतभुक्तदा । तस्माद्वो भयहृद्देवाः समुत्पत्स्यति पावकिः ।।"},
{"c": "13.84", "n": "14", "i": 66446, "v": "अन्विष्यतां वै ज्वलनस्तथा चाद्य नियुज्यताम् । तारकस्य वधोपायः कथितो वै मयानघाः ।।"},
{"c": "13.84", "n": "15", "i": 66447, "v": "न हि तेजस्विनां शापास्तेजःसु प्रभवन्ति वै । बलान्यतिबलं प्राप्य नबलानि भवन्ति वै ।।"},
{"c": "13.84", "n": "16", "i": 66448, "v": "हन्यादवध्यान्वरदानपि चैव तपस्विनः । संकल्पाभिरुचिः कामः सनातनतमोऽनलः ।।"},
{"c": "13.84", "n": "17", "i": 66449, "v": "जगत्पतिरनिर्देश्यः सर्वगः सर्वभावनः । हृच्छयः सर्वभूतानां ज्येष्ठो रुद्रादपि प्रभुः ।।"},
{"c": "13.84", "n": "18", "i": 66450, "v": "अन्विष्यतां स तु क्षिप्रं तेजोराशिर्हुताशनः । स वो मनोगतं कामं देवः संपादयिष्यति ।।"},
{"c": "13.84", "n": "19", "i": 66451, "v": "एतद्वाक्यमुपश्रुत्य ततो देवा महात्मनः । जग्मुः संसिद्धसंकल्पाः पर्येषन्तो विभावसुम् ।।"},
{"c": "13.84", "n": "20", "i": 66452, "v": "ततस्त्रैलोक्यमृषयो व्यचिन्वन्त सुरैः सह । काङ्क्षन्तो दर्शनं वह्नेः सर्वे तद्गतमानसाः ।।"},
{"c": "13.84", "n": "21", "i": 66453, "v": "परेण तपसा युक्ताः श्रीमन्तो लोकविश्रुताः । लोकानन्वचरन्सिद्धाः सर्व एव भृगूद्वह । नष्टमात्मनि संलीनं नाधिजग्मुर्हुताशनम् ।।"},
{"c": "13.84", "n": "22", "i": 66454, "v": "ततः संजातसंत्रासानग्नेर्दर्शनलालसान् । जलेचरः क्लान्तमनास्तेजसाग्नेः प्रदीपितः । उवाच देवान्मण्डूको रसातलतलोत्थितः ।।"},
{"c": "13.84", "n": "23", "i": 66455, "v": "रसातलतले देवा वसत्यग्निरिति प्रभो । संतापादिह संप्राप्तः पावकप्रभवादहम् ।।"},
{"c": "13.84", "n": "24", "i": 66456, "v": "स संसुप्तो जले देवा भगवान्हव्यवाहनः । अपः संसृज्य तेजोभिस्तेन संतापिता वयम् ।।"},
{"c": "13.84", "n": "25", "i": 66457, "v": "तस्य दर्शनमिष्टं वो यदि देवा विभावसोः । तत्रैनमभिगच्छध्वं कार्यं वो यदि वह्निना ।।"},
{"c": "13.84", "n": "26", "i": 66458, "v": "गम्यतां साधयिष्यामो वयं ह्यग्निभयात्सुराः । एतावदुक्त्वा मण्डूकस्त्वरितो जलमाविशत् ।।"},
{"c": "13.84", "n": "27", "i": 66459, "v": "हुताशनस्तु बुबुधे मण्डूकस्याथ पैशुनम् । शशाप स तमासाद्य न रसान्वेत्स्यसीति वै ।।"},
{"c": "13.84", "n": "28", "i": 66460, "v": "तं स संयुज्य शापेन मण्डूकं पावको ययौ । अन्यत्र वासाय विभुर्न च देवानदर्शयत् ।।"},
{"c": "13.84", "n": "29", "i": 66461, "v": "देवास्त्वनुग्रहं चक्रुर्मण्डूकानां भृगूद्वह । यत्तच्छृणु महाबाहो गदतो मम सर्वशः ।।"},
{"c": "13.84", "t": "देवा ऊचुः ।"},
{"c": "13.84", "n": "30", "i": 66462, "v": "अग्निशापादजिह्वापि रसज्ञानबहिष्कृताः । सरस्वतीं बहुविधां यूयमुच्चारयिष्यथ ।।"},
{"c": "13.84", "n": "31", "i": 66463, "v": "बिलवासगतांश्चैव निरादानानचेतसः । गतासूनपि वः शुष्कान्भूमिः संधारयिष्यति । तमोगतायामपि च निशायां विचरिष्यथ ।।"},
{"c": "13.84", "n": "32", "i": 66464, "v": "इत्युक्त्वा तांस्ततो देवाः पुनरेव महीमिमाम् । परीयुर्ज्वलनस्यार्थे न चाविन्दन्हुताशनम् ।।"},
{"c": "13.84", "n": "33", "i": 66465, "v": "अथ तान्द्विरदः कश्चित्सुरेन्द्रद्विरदोपमः । अश्वत्थस्थोऽग्निरित्येवं प्राह देवान्भृगूद्वह ।।"},
{"c": "13.84", "n": "34", "i": 66466, "v": "शशाप ज्वलनः सर्वान्द्विरदान्क्रोधमूर्छितः । प्रतीपा भवतां जिह्वा भवित्रीति भृगूद्वह ।।"},
{"c": "13.84", "n": "35", "i": 66467, "v": "इत्युक्त्वा निःसृतोऽश्वत्थादग्निर्वारणसूचितः । प्रविवेश शमीगर्भमथ वह्निः सुषुप्सया ।।"},
{"c": "13.84", "n": "36", "i": 66468, "v": "अनुग्रहं तु नागानां यं चक्रुः शृणु तं प्रभो । देवा भृगुकुलश्रेष्ठ प्रीताः सत्यपराक्रमाः ।।"},
{"c": "13.84", "t": "देवा ऊचुः ।"},
{"c": "13.84", "n": "37", "i": 66469, "v": "प्रतीपया जिह्वयापि सर्वाहारान्करिष्यथ । वाचं चोच्चारयिष्यध्वमुच्चैरव्यञ्जिताक्षरम् । इत्युक्त्वा पुनरेवाग्निमनुसस्रुर्दिवौकसः ।।"},
{"c": "13.84", "n": "38", "i": 66470, "v": "अश्वत्थान्निःसृतश्चाग्निः शमीगर्भगतस्तदा । शुकेन ख्यापितो विप्र तं देवाः समुपाद्रवन् ।।"},
{"c": "13.84", "n": "39", "i": 66471, "v": "शशाप शुकमग्निस्तु वाग्विहीनो भविष्यसि । जिह्वां चावर्तयामास तस्यापि हुतभुक्तदा ।।"},
{"c": "13.84", "n": "40", "i": 66472, "v": "दृष्ट्वा तु ज्वलनं देवाः शुकमूचुर्दयान्विताः । भविता न त्वमत्यन्तं शकुने नष्टवागिति ।।"},
{"c": "13.84", "n": "41", "i": 66473, "v": "आवृत्तजिह्वस्य सतो वाक्यं कान्तं भविष्यति । बालस्येव प्रवृद्धस्य कलमव्यक्तमद्भुतम् ।।"},
{"c": "13.84", "n": "42", "i": 66474, "v": "इत्युक्त्वा तं शमीगर्भे वह्निमालक्ष्य देवताः । तदेवायतनं चक्रुः पुण्यं सर्वक्रियास्वपि ।।"},
{"c": "13.84", "n": "43", "i": 66475, "v": "ततःप्रभृति चाप्यग्निः शमीगर्भेषु दृश्यते । उत्पादने तथोपायमनुजग्मुश्च मानवाः ।।"},
{"c": "13.84", "n": "44", "i": 66476, "v": "आपो रसातले यास्तु संसृष्टाश्चित्रभानुना । ताः पर्वतप्रस्रवणैरूष्मां मुञ्चन्ति भार्गव । पावकेनाधिशयता संतप्तास्तस्य तेजसा ।।"},
{"c": "13.84", "n": "45", "i": 66477, "v": "ततोऽग्निर्देवता दृष्ट्वा बभूव व्यथितस्तदा । किमागमनमित्येवं तानपृच्छत पावकः ।।"},
{"c": "13.84", "n": "46", "i": 66478, "v": "तमूचुर्विबुधाः सर्वे ते चैव परमर्षयः । त्वां नियोक्ष्यामहे कार्ये तद्भवान्कर्तुमर्हति । कृते च तस्मिन्भविता तवापि सुमहान्गुणः ।।"},
{"c": "13.84", "t": "अग्निरुवाच ।"},
{"c": "13.84", "n": "47", "i": 66479, "v": "ब्रूत यद्भवतां कार्यं सर्वं कर्तास्मि तत्सुराः । भवतां हि नियोज्योऽहं मा वोऽत्रास्तु विचारणा ।।"},
{"c": "13.84", "t": "देवा ऊचुः ।"},
{"c": "13.84", "n": "48", "i": 66480, "v": "असुरस्तारको नाम ब्रह्मणो वरदर्पितः । अस्मान्प्रबाधते वीर्याद्वधस्तस्य विधीयताम् ।।"},
{"c": "13.84", "n": "49", "i": 66481, "v": "इमान्देवगणांस्तात प्रजापतिगणांस्तथा । ऋषींश्चापि महाभागान्परित्रायस्व पावक ।।"},
{"c": "13.84", "n": "50", "i": 66482, "v": "अपत्यं तेजसा युक्तं प्रवीरं जनय प्रभो । यद्भयं नोऽसुरात्तस्मान्नाशयेद्धव्यवाहन ।।"},
{"c": "13.84", "n": "51", "i": 66483, "v": "शप्तानां नो महादेव्या नान्यदस्ति परायणम् । अन्यत्र भवतो वीर्यं तस्मात्त्रायस्व नस्ततः ।।"},
{"c": "13.84", "n": "52", "i": 66484, "v": "इत्युक्तः स तथेत्युक्त्वा भगवान्हव्यकव्यभुक् । जगामाथ दुराधर्षो गङ्गां भागीरथीं प्रति ।।"},
{"c": "13.84", "n": "53", "i": 66485, "v": "तया चाप्यभवन्मिश्रो गर्भश्चास्याभवत्तदा । ववृधे स तदा गर्भः कक्षे कृष्णगतिर्यथा ।।"},
{"c": "13.84", "n": "54", "i": 66486, "v": "तेजसा तस्य गर्भस्य गङ्गा विह्वलचेतना । संतापमगमत्तीव्रं सा सोढुं न शशाक ह ।।"},
{"c": "13.84", "n": "55", "i": 66487, "v": "आहिते ज्वलनेनाथ गर्भे तेजःसमन्विते । गङ्गायामसुरः कश्चिद्भैरवं नादमुत्सृजत् ।।"},
{"c": "13.84", "n": "56", "i": 66488, "v": "अबुद्धापतितेनाथ नादेन विपुलेन सा । वित्रस्तोद्भ्रान्तनयना गङ्गा विप्लुतलोचना । विसंज्ञा नाशकद्गर्भं संधारयितुमात्मना ।।"},
{"c": "13.84", "n": "57", "i": 66489, "v": "सा तु तेजःपरीताङ्गी कम्पमाना च जाह्नवी । उवाच वचनं विप्र तदा गर्भबलोद्धता । न ते शक्तास्मि भगवंस्तेजसोऽस्य विधारणे ।।"},
{"c": "13.84", "n": "58", "i": 66490, "v": "विमूढास्मि कृतानेन तथास्वास्थ्यं कृतं परम् । विह्वला चास्मि भगवंस्तेजो नष्टं च मेऽनघ ।।"},
{"c": "13.84", "n": "59", "i": 66491, "v": "धारणे नास्य शक्ताहं गर्भस्य तपतां वर । उत्स्रक्ष्येऽहमिमं दुःखान्न तु कामात्कथंचन ।।"},
{"c": "13.84", "n": "60", "i": 66492, "v": "न चेतसोऽस्ति संस्पर्शो मम देव विभावसो । आपदर्थे हि संबन्धः सुसूक्ष्मोऽपि महाद्युते ।।"},
{"c": "13.84", "n": "61", "i": 66493, "v": "यदत्र गुणसंपन्नमितरं वा हुताशन । त्वय्येव तदहं मन्ये धर्माधर्मौ च केवलौ ।।"},
{"c": "13.84", "n": "62", "i": 66494, "v": "तामुवाच ततो वह्निर्धार्यतां धार्यतामयम् । गर्भो मत्तेजसा युक्तो महागुणफलोदयः ।।"},
{"c": "13.84", "n": "63", "i": 66495, "v": "शक्ता ह्यसि महीं कृत्स्नां वोढुं धारयितुं तथा । न हि ते किंचिदप्राप्यं मद्रेतोधारणादृते ।।"},
{"c": "13.84", "n": "64", "i": 66496, "v": "सा वह्निना वार्यमाणा देवैश्चापि सरिद्वरा । समुत्ससर्ज तं गर्भं मेरौ गिरिवरे तदा ।।"},
{"c": "13.84", "n": "65", "i": 66497, "v": "समर्था धारणे चापि रुद्रतेजःप्रधर्षिता । नाशकत्तं तदा गर्भं संधारयितुमोजसा ।।"},
{"c": "13.84", "n": "66", "i": 66498, "v": "सा समुत्सृज्य तं दुःखाद्दीप्तवैश्वानरप्रभम् । दर्शयामास चाग्निस्तां तदा गङ्गां भृगूद्वह । पप्रच्छ सरितां श्रेष्ठां कच्चिद्गर्भः सुखोदयः ।।"},
{"c": "13.84", "n": "67", "i": 66499, "v": "कीदृग्वर्णोऽपि वा देवि कीदृग्रूपश्च दृश्यते । तेजसा केन वा युक्तः सर्वमेतद्ब्रवीहि मे ।।"},
{"c": "13.84", "t": "गङ्गोवाच ।"},
{"c": "13.84", "n": "68", "i": 66500, "v": "जातरूपः स गर्भो वै तेजसा त्वमिवानल । सुवर्णो विमलो दीप्तः पर्वतं चावभासयत् ।।"},
{"c": "13.84", "n": "69", "i": 66501, "v": "पद्मोत्पलविमिश्राणां ह्रदानामिव शीतलः । गन्धोऽस्य स कदम्बानां तुल्यो वै तपतां वर ।।"},
{"c": "13.84", "n": "70", "i": 66502, "v": "तेजसा तस्य गर्भस्य भास्करस्येव रश्मिभिः । यद्द्रव्यं परिसंसृष्टं पृथिव्यां पर्वतेषु वा । तत्सर्वं काञ्चनीभूतं समन्तात्प्रत्यदृश्यत ।।"},
{"c": "13.84", "n": "71", "i": 66503, "v": "पर्यधावत शैलांश्च नदीः प्रस्रवणानि च । व्यदीपयत्तेजसा च त्रैलोक्यं सचराचरम् ।।"},
{"c": "13.84", "n": "72", "i": 66504, "v": "एवंरूपः स भगवान्पुत्रस्ते हव्यवाहन । सूर्यवैश्वानरसमः कान्त्या सोम इवापरः । एवमुक्त्वा तु सा देवी तत्रैवान्तरधीयत ।।"},
{"c": "13.84", "n": "73", "i": 66505, "v": "पावकश्चापि तेजस्वी कृत्वा कार्यं दिवौकसाम् । जगामेष्टं ततो देशं तदा भार्गवनन्दन ।।"},
{"c": "13.84", "n": "74", "i": 66506, "v": "एतैः कर्मगुणैर्लोके नामाग्नेः परिगीयते । हिरण्यरेता इति वै ऋषिभिर्विबुधैस्तथा । पृथिवी च तदा देवी ख्याता वसुमतीति वै ।।"},
{"c": "13.84", "n": "75", "i": 66507, "v": "स तु गर्भो महातेजा गाङ्गेयः पावकोद्भवः । दिव्यं शरवणं प्राप्य ववृधेऽद्भुतदर्शनः ।।"},
{"c": "13.84", "n": "76", "i": 66508, "v": "ददृशुः कृत्तिकास्तं तु बालार्कसदृशद्युतिम् । जातस्नेहाश्च तं बालं पुपुषुः स्तन्यविस्रवैः ।।"},
{"c": "13.84", "n": "77", "i": 66509, "v": "ततः स कार्त्तिकेयत्वमवाप परमद्युतिः । स्कन्नत्वात्स्कन्दतां चापि गुहावासाद्गुहोऽभवत् ।।"},
{"c": "13.84", "n": "78", "i": 66510, "v": "एवं सुवर्णमुत्पन्नमपत्यं जातवेदसः । तत्र जाम्बूनदं श्रेष्ठं देवानामपि भूषणम् ।।"},
{"c": "13.84", "n": "79", "i": 66511, "v": "ततःप्रभृति चाप्येतज्जातरूपमुदाहृतम् । यत्सुवर्णं स भगवानग्निरीशः प्रजापतिः ।।"},
{"c": "13.84", "n": "80", "i": 66512, "v": "पवित्राणां पवित्रं हि कनकं द्विजसत्तम । अग्नीषोमात्मकं चैव जातरूपमुदाहृतम् ।।"},
{"c": "13.84", "n": "81", "i": 66513, "v": "रत्नानामुत्तमं रत्नं भूषणानां तथोत्तमम् । पवित्रं च पवित्राणां मङ्गलानां च मङ्गलम् ।।"},
{"c": "13.85", "t": "वसिष्ठ उवाच ।"},
{"c": "13.85", "n": "1", "i": 66514, "v": "अपि चेदं पुरा राम श्रुतं मे ब्रह्मदर्शनम् । पितामहस्य यद्वृत्तं ब्रह्मणः परमात्मनः ।।"},
{"c": "13.85", "n": "2", "i": 66515, "v": "देवस्य महतस्तात वारुणीं बिभ्रतस्तनुम् । ऐश्वर्ये वारुणे राम रुद्रस्येशस्य वै प्रभो ।।"},
{"c": "13.85", "n": "3", "i": 66516, "v": "आजग्मुर्मुनयः सर्वे देवाश्चाग्निपुरोगमाः । यज्ञाङ्गानि च सर्वाणि वषट्कारश्च मूर्तिमान् ।।"},
{"c": "13.85", "n": "4", "i": 66517, "v": "मूर्तिमन्ति च सामानि यजूंषि च सहस्रशः । ऋग्वेदश्चागमत्तत्र पदक्रमविभूषितः ।।"},
{"c": "13.85", "n": "5", "i": 66518, "v": "लक्षणानि स्वराः स्तोभा निरुक्तं स्वरभक्तयः । ओंकारश्चावसन्नेत्रे निग्रहप्रग्रहौ तथा ।।"},
{"c": "13.85", "n": "6", "i": 66519, "v": "वेदाश्च सोपनिषदो विद्या सावित्र्यथापि च । भूतं भव्यं भविष्यच्च दधार भगवाञ्शिवः । जुह्वच्चात्मन्यथात्मानं स्वयमेव तदा प्रभो ।।"},
{"c": "13.85", "n": "7", "i": 66520, "v": "देवपत्न्यश्च कन्याश्च देवानां चैव मातरः । आजग्मुः सहितास्तत्र तदा भृगुकुलोद्वह ।।"},
{"c": "13.85", "n": "8", "i": 66521, "v": "यज्ञं पशुपतेः प्रीता वरुणस्य महात्मनः । स्वयंभुवस्तु ता दृष्ट्वा रेतः समपतद्भुवि ।।"},
{"c": "13.85", "n": "9", "i": 66522, "v": "तस्य शुक्रस्य निष्पन्दात्पांसून्संगृह्य भूमितः । प्रास्यत्पूषा कराभ्यां वै तस्मिन्नेव हुताशने ।।"},
{"c": "13.85", "n": "10", "i": 66523, "v": "ततस्तस्मिन्संप्रवृत्ते सत्रे ज्वलितपावके । ब्रह्मणो जुह्वतस्तत्र प्रादुर्भावो बभूव ह ।।"},
{"c": "13.85", "n": "11", "i": 66524, "v": "स्कन्नमात्रं च तच्छुक्रं स्रुवेण प्रतिगृह्य सः । आज्यवन्मन्त्रवच्चापि सोऽजुहोद्भृगुनन्दन ।।"},
{"c": "13.85", "n": "12", "i": 66525, "v": "ततः संजनयामास भूतग्रामं स वीर्यवान् । ततस्तु तेजसस्तस्माज्जज्ञे लोकेषु तैजसम् ।।"},
{"c": "13.85", "n": "13", "i": 66526, "v": "तमसस्तामसा भावा व्यापि सत्त्वं तथोभयम् । सगुणस्तेजसो नित्यं तमस्याकाशमेव च ।।"},
{"c": "13.85", "n": "14", "i": 66527, "v": "सर्वभूतेष्वथ तथा सत्त्वं तेजस्तथा तमः । शुक्रे हुतेऽग्नौ तस्मिंस्तु प्रादुरासंस्त्रयः प्रभो ।।"},
{"c": "13.85", "n": "15", "i": 66528, "v": "पुरुषा वपुषा युक्ता युक्ताः प्रसवजैर्गुणैः । भृगित्येव भृगुः पूर्वमङ्गारेभ्योऽङ्गिराभवत् ।।"},
{"c": "13.85", "n": "16", "i": 66529, "v": "अङ्गारसंश्रयाच्चैव कविरित्यपरोऽभवत् । सह ज्वालाभिरुत्पन्नो भृगुस्तस्माद्भृगुः स्मृतः ।।"},
{"c": "13.85", "n": "17", "i": 66530, "v": "मरीचिभ्यो मरीचिस्तु मारीचः कश्यपो ह्यभूत् । अङ्गारेभ्योऽङ्गिरास्तात वालखिल्याः शिलोच्चयात् । अत्रैवात्रेति च विभो जातमत्रिं वदन्त्यपि ।।"},
{"c": "13.85", "n": "18", "i": 66531, "v": "तथा भस्मव्यपोहेभ्यो ब्रह्मर्षिगणसंमिताः । वैखानसाः समुत्पन्नास्तपःश्रुतगुणेप्सवः । अश्रुतोऽस्य समुत्पन्नावश्विनौ रूपसंमतौ ।।"},
{"c": "13.85", "n": "19", "i": 66532, "v": "शेषाः प्रजानां पतयः स्रोतोभ्यस्तस्य जज्ञिरे । ऋषयो लोमकूपेभ्यः स्वेदाच्छन्दो मलात्मकम् ।।"},
{"c": "13.85", "n": "20", "i": 66533, "v": "एतस्मात्कारणादाहुरग्निं सर्वास्तु देवताः । ऋषयः श्रुतसंपन्ना वेदप्रामाण्यदर्शनात् ।।"},
{"c": "13.85", "n": "21", "i": 66534, "v": "यानि दारूणि ते मासा निर्यासाः पक्षसंज्ञिताः । अहोरात्रा मुहूर्तास्तु पित्तं ज्योतिश्च वारुणम् ।।"},
{"c": "13.85", "n": "22", "i": 66535, "v": "रौद्रं लोहितमित्याहुर्लोहितात्कनकं स्मृतम् । तन्मैत्रमिति विज्ञेयं धूमाच्च वसवः स्मृताः ।।"},
{"c": "13.85", "n": "23", "i": 66536, "v": "अर्चिषो याश्च ते रुद्रास्तथादित्या महाप्रभाः । उद्दिष्टास्ते तथाङ्गारा ये धिष्ण्येषु दिवि स्थिताः ।।"},
{"c": "13.85", "n": "24", "i": 66537, "v": "आदिनाथश्च लोकस्य तत्परं ब्रह्म तद्ध्रुवम् । सर्वकामदमित्याहुस्तत्र हव्यमुदावहत् ।।"},
{"c": "13.85", "n": "25", "i": 66538, "v": "ततोऽब्रवीन्महादेवो वरुणः परमात्मकः । मम सत्रमिदं दिव्यमहं गृहपतिस्त्विह ।।"},
{"c": "13.85", "n": "26", "i": 66539, "v": "त्रीणि पूर्वाण्यपत्यानि मम तानि न संशयः । इति जानीत खगमा मम यज्ञफलं हि तत् ।।"},
{"c": "13.85", "t": "अग्निरुवाच ।"},
{"c": "13.85", "n": "27", "i": 66540, "v": "मदङ्गेभ्यः प्रसूतानि मदाश्रयकृतानि च । ममैव तान्यपत्यानि वरुणो ह्यवशात्मकः ।।"},
{"c": "13.85", "n": "28", "i": 66541, "v": "अथाब्रवील्लोकगुरुर्ब्रह्मा लोकपितामहः । ममैव तान्यपत्यानि मम शुक्रं हुतं हि तत् ।।"},
{"c": "13.85", "n": "29", "i": 66542, "v": "अहं वक्ता च मन्त्रस्य होता शुक्रस्य चैव ह । यस्य बीजं फलं तस्य शुक्रं चेत्कारणं मतम् ।।"},
{"c": "13.85", "n": "30", "i": 66543, "v": "ततोऽब्रुवन्देवगणाः पितामहमुपेत्य वै । कृताञ्जलिपुटाः सर्वे शिरोभिरभिवन्द्य च ।।"},
{"c": "13.85", "n": "31", "i": 66544, "v": "वयं च भगवन्सर्वे जगच्च सचराचरम् । तवैव प्रसवाः सर्वे तस्मादग्निर्विभावसुः । वरुणश्चेश्वरो देवो लभतां काममीप्सितम् ।।"},
{"c": "13.85", "n": "32", "i": 66545, "v": "निसर्गाद्वरुणश्चापि ब्रह्मणो यादसां पतिः । जग्राह वै भृगुं पूर्वमपत्यं सूर्यवर्चसम् ।।"},
{"c": "13.85", "n": "33", "i": 66546, "v": "ईश्वरोऽङ्गिरसं चाग्नेरपत्यार्थेऽभ्यकल्पयत् । पितामहस्त्वपत्यं वै कविं जग्राह तत्त्ववित् ।।"},
{"c": "13.85", "n": "34", "i": 66547, "v": "तदा स वारुणः ख्यातो भृगुः प्रसवकर्मकृत् । आग्नेयस्त्वङ्गिराः श्रीमान्कविर्ब्राह्मो महायशाः । भार्गवाङ्गिरसौ लोके लोकसंतानलक्षणौ ।।"},
{"c": "13.85", "n": "35", "i": 66548, "v": "एते विप्रवराः सर्वे प्रजानां पतयस्त्रयः । सर्वं संतानमेतेषामिदमित्युपधारय ।।"},
{"c": "13.85", "n": "36", "i": 66549, "v": "भृगोस्तु पुत्रास्तत्रासन्सप्त तुल्या भृगोर्गुणैः । च्यवनो वज्रशीर्षश्च शुचिरौर्वस्तथैव च ।।"},
{"c": "13.85", "n": "37", "i": 66550, "v": "शुक्रो वरेण्यश्च विभुः सवनश्चेति सप्त ते । भार्गवा वारुणाः सर्वे येषां वंशे भवानपि ।।"},
{"c": "13.85", "n": "38", "i": 66551, "v": "अष्टौ चाङ्गिरसः पुत्रा वारुणास्तेऽप्युदाहृताः । बृहस्पतिरुतथ्यश्च वयस्यः शान्तिरेव च ।।"},
{"c": "13.85", "n": "39", "i": 66552, "v": "घोरो विरूपः संवर्तः सुधन्वा चाष्टमः स्मृतः । एतेऽष्टावग्निजाः सर्वे ज्ञाननिष्ठा निरामयाः ।।"},
{"c": "13.85", "n": "40", "i": 66553, "v": "ब्राह्मणस्य कवेः पुत्रा वारुणास्तेऽप्युदाहृताः । अष्टौ प्रसवजैर्युक्ता गुणैर्ब्रह्मविदः शुभाः ।।"},
{"c": "13.85", "n": "41", "i": 66554, "v": "कविः काव्यश्च विष्णुश्च बुद्धिमानुशनास्तथा । भृगुश्च विरजाश्चैव काशी चोग्रश्च धर्मवित् ।।"},
{"c": "13.85", "n": "42", "i": 66555, "v": "अष्टौ कविसुता ह्येते सर्वमेभिर्जगत्ततम् । प्रजापतय एते हि प्रजानां यैरिमाः प्रजाः ।।"},
{"c": "13.85", "n": "43", "i": 66556, "v": "एवमङ्गिरसश्चैव कवेश्च प्रसवान्वयैः । भृगोश्च भृगुशार्दूल वंशजैः सततं जगत् ।।"},
{"c": "13.85", "n": "44", "i": 66557, "v": "वरुणश्चादितो विप्र जग्राह प्रभुरीश्वरः । कविं तात भृगुं चैव तस्मात्तौ वारुणौ स्मृतौ ।।"},
{"c": "13.85", "n": "45", "i": 66558, "v": "जग्राहाङ्गिरसं देवः शिखी तस्माद्धुताशनः । तस्मादङ्गिरसो ज्ञेयाः सर्व एव तदन्वयाः ।।"},
{"c": "13.85", "n": "46", "i": 66559, "v": "ब्रह्मा पितामहः पूर्वं देवताभिः प्रसादितः । इमे नः संतरिष्यन्ति प्रजाभिर्जगदीश्वराः ।।"},
{"c": "13.85", "n": "47", "i": 66560, "v": "सर्वे प्रजानां पतयः सर्वे चातितपस्विनः । त्वत्प्रसादादिमं लोकं तारयिष्यन्ति शाश्वतम् ।।"},
{"c": "13.85", "n": "48", "i": 66561, "v": "तथैव वंशकर्तारस्तव तेजोविवर्धनाः । भवेयुर्वेदविदुषः सर्वे वाक्पतयस्तथा ।।"},
{"c": "13.85", "n": "49", "i": 66562, "v": "देवपक्षधराः सौम्याः प्राजापत्या महर्षयः । आप्नुवन्ति तपश्चैव ब्रह्मचर्यं परं तथा ।।"},
{"c": "13.85", "n": "50", "i": 66563, "v": "सर्वे हि वयमेते च तवैव प्रसवः प्रभो । देवानां ब्राह्मणानां च त्वं हि कर्ता पितामह ।।"},
{"c": "13.85", "n": "51", "i": 66564, "v": "मरीचिमादितः कृत्वा सर्वे चैवाथ भार्गवाः । अपत्यानीति संप्रेक्ष्य क्षमयाम पितामह ।।"},
{"c": "13.85", "n": "52", "i": 66565, "v": "ते त्वनेनैव रूपेण प्रजनिष्यन्ति वै प्रजाः । स्थापयिष्यन्ति चात्मानं युगादिनिधने तथा ।।"},
{"c": "13.85", "n": "53", "i": 66566, "v": "एवमेतत्पुरा वृत्तं तस्य यज्ञे महात्मनः । देवश्रेष्ठस्य लोकादौ वारुणीं बिभ्रतस्तनुम् ।।"},
{"c": "13.85", "n": "54", "i": 66567, "v": "अग्निर्ब्रह्मा पशुपतिः शर्वो रुद्रः प्रजापतिः । अग्नेरपत्यमेतद्वै सुवर्णमिति धारणा ।।"},
{"c": "13.85", "n": "55", "i": 66568, "v": "अग्न्यभावे च कुर्वन्ति वह्निस्थानेषु काञ्चनम् । जामदग्न्य प्रमाणज्ञा वेदश्रुतिनिदर्शनात् ।।"},
{"c": "13.85", "n": "56", "i": 66569, "v": "कुशस्तम्बे जुहोत्यग्निं सुवर्णं तत्र संस्थितम् । हुते प्रीतिकरीमृद्धिं भगवांस्तत्र मन्यते ।।"},
{"c": "13.85", "n": "57", "i": 66570, "v": "तस्मादग्निपराः सर्वा देवता इति शुश्रुम । ब्रह्मणो हि प्रसूतोऽग्निरग्नेरपि च काञ्चनम् ।।"},
{"c": "13.85", "n": "58", "i": 66571, "v": "तस्माद्ये वै प्रयच्छन्ति सुवर्णं धर्मदर्शिनः । देवतास्ते प्रयच्छन्ति समस्ता इति नः श्रुतम् ।।"},
{"c": "13.85", "n": "59", "i": 66572, "v": "तस्य चातमसो लोका गच्छतः परमां गतिम् । स्वर्लोके राजराज्येन सोऽभिषिच्येत भार्गव ।।"},
{"c": "13.85", "n": "60", "i": 66573, "v": "आदित्योदयने प्राप्ते विधिमन्त्रपुरस्कृतम् । ददाति काञ्चनं यो वै दुःस्वप्नं प्रतिहन्ति सः ।।"},
{"c": "13.85", "n": "61", "i": 66574, "v": "ददात्युदितमात्रे यस्तस्य पाप्मा विधूयते । मध्याह्ने ददतो रुक्मं हन्ति पापमनागतम् ।।"},
{"c": "13.85", "n": "62", "i": 66575, "v": "ददाति पश्चिमां संध्यां यः सुवर्णं धृतव्रतः । ब्रह्मवाय्वग्निसोमानां सालोक्यमुपयाति सः ।।"},
{"c": "13.85", "n": "63", "i": 66576, "v": "सेन्द्रेषु चैव लोकेषु प्रतिष्ठां प्राप्नुते शुभाम् । इह लोके यशः प्राप्य शान्तपाप्मा प्रमोदते ।।"},
{"c": "13.85", "n": "64", "i": 66577, "v": "ततः संपद्यतेऽन्येषु लोकेष्वप्रतिमः सदा । अनावृतगतिश्चैव कामचारी भवत्युत ।।"},
{"c": "13.85", "n": "65", "i": 66578, "v": "न च क्षरति तेभ्यः स शश्वच्चैवाप्नुते महत् । सुवर्णमक्षयं दत्त्वा लोकानाप्नोति पुष्कलान् ।।"},
{"c": "13.85", "n": "66", "i": 66579, "v": "यस्तु संजनयित्वाग्निमादित्योदयनं प्रति । दद्याद्वै व्रतमुद्दिश्य सर्वान्कामान्समश्नुते ।।"},
{"c": "13.85", "n": "67", "i": 66580, "v": "अग्निरित्येव तत्प्राहुः प्रदानं वै सुखावहम् । यथेष्टगुणसंपन्नं प्रवर्तकमिति स्मृतम् ।।"},
{"c": "13.85", "t": "भीष्म उवाच ।"},
{"c": "13.85", "n": "68", "i": 66581, "v": "इत्युक्तः स वसिष्ठेन जामदग्न्यः प्रतापवान् । ददौ सुवर्णं विप्रेभ्यो व्यमुच्यत च किल्बिषात् ।।"},
{"c": "13.85", "n": "69", "i": 66582, "v": "एतत्ते सर्वमाख्यातं सुवर्णस्य महीपते । प्रदानस्य फलं चैव जन्म चाग्न्यमनुत्तमम् ।।"},
{"c": "13.85", "n": "70", "i": 66583, "v": "तस्मात्त्वमपि विप्रेभ्यः प्रयच्छ कनकं बहु । ददत्सुवर्णं नृपते किल्बिषाद्विप्रमोक्ष्यसि ।।"},
{"c": "13.86", "t": "युधिष्ठिर उवाच ।"},
{"c": "13.86", "n": "1", "i": 66584, "v": "उक्ताः पितामहेनेह सुवर्णस्य विधानतः । विस्तरेण प्रदानस्य ये गुणाः श्रुतिलक्षणाः ।।"},
{"c": "13.86", "n": "2", "i": 66585, "v": "यत्तु कारणमुत्पत्तेः सुवर्णस्येह कीर्तितम् । स कथं तारकः प्राप्तो निधनं तद्ब्रवीहि मे ।।"},
{"c": "13.86", "n": "3", "i": 66586, "v": "उक्तः स देवतानां हि अवध्य इति पार्थिव । न च तस्येह ते मृत्युर्विस्तरेण प्रकीर्तितः ।।"},
{"c": "13.86", "n": "4", "i": 66587, "v": "एतदिच्छाम्यहं श्रोतुं त्वत्तः कुरुकुलोद्वह । कार्त्स्न्येन तारकवधं परं कौतूहलं हि मे ।।"},
{"c": "13.86", "t": "भीष्म उवाच ।"},
{"c": "13.86", "n": "5", "i": 66588, "v": "विपन्नकृत्या राजेन्द्र देवता ऋषयस्तथा । कृत्तिकाश्चोदयामासुरपत्यभरणाय वै ।।"},
{"c": "13.86", "n": "6", "i": 66589, "v": "न देवतानां काचिद्धि समर्था जातवेदसः । एकापि शक्ता तं गर्भं संधारयितुमोजसा ।।"},
{"c": "13.86", "n": "7", "i": 66590, "v": "षण्णां तासां ततः प्रीतः पावको गर्भधारणात् । स्वेन तेजोविसर्गेण वीर्येण परमेण च ।।"},
{"c": "13.86", "n": "8", "i": 66591, "v": "तास्तु षट्कृत्तिका गर्भं पुपुषुर्जातवेदसः । षट्सु वर्त्मसु तेजोऽग्नेः सकलं निहितं प्रभो ।।"},
{"c": "13.86", "n": "9", "i": 66592, "v": "ततस्ता वर्धमानस्य कुमारस्य महात्मनः । तेजसाभिपरीताङ्ग्यो न क्वचिच्छर्म लेभिरे ।।"},
{"c": "13.86", "n": "10", "i": 66593, "v": "ततस्तेजःपरीताङ्ग्यः सर्वाः काल उपस्थिते । समं गर्भं सुषुविरे कृत्तिकास्ता नरर्षभ ।।"},
{"c": "13.86", "n": "11", "i": 66594, "v": "ततस्तं षडधिष्ठानं गर्भमेकत्वमागतम् । पृथिवी प्रतिजग्राह कान्तीपुरसमीपतः ।।"},
{"c": "13.86", "n": "12", "i": 66595, "v": "स गर्भो दिव्यसंस्थानो दीप्तिमान्पावकप्रभः । दिव्यं शरवणं प्राप्य ववृधे प्रियदर्शनः ।।"},
{"c": "13.86", "n": "13", "i": 66596, "v": "ददृशुः कृत्तिकास्तं तु बालं वह्निसमद्युतिम् । जातस्नेहाश्च सौहार्दात्पुपुषुः स्तन्यविस्रवैः ।।"},
{"c": "13.86", "n": "14", "i": 66597, "v": "अभवत्कार्त्तिकेयः स त्रैलोक्ये सचराचरे । स्कन्नत्वात्स्कन्दतां चाप गुहावासाद्गुहोऽभवत् ।।"},
{"c": "13.86", "n": "15", "i": 66598, "v": "ततो देवास्त्रयस्त्रिंशद्दिशश्च सदिगीश्वराः । रुद्रो धाता च विष्णुश्च यज्ञः पूषार्यमा भगः ।।"},
{"c": "13.86", "n": "16", "i": 66599, "v": "अंशो मित्रश्च साध्याश्च वसवो वासवोऽश्विनौ । आपो वायुर्नभश्चन्द्रो नक्षत्राणि ग्रहा रविः ।।"},
{"c": "13.86", "n": "17", "i": 66600, "v": "पृथग्भूतानि चान्यानि यानि देवार्पणानि वै । आजग्मुस्तत्र तं द्रष्टुं कुमारं ज्वलनात्मजम् । ऋषयस्तुष्टुवुश्चैव गन्धर्वाश्च जगुस्तथा ।।"},
{"c": "13.86", "n": "18", "i": 66601, "v": "षडाननं कुमारं तं द्विषडक्षं द्विजप्रियम् । पीनांसं द्वादशभुजं पावकादित्यवर्चसम् ।।"},
{"c": "13.86", "n": "19", "i": 66602, "v": "शयानं शरगुल्मस्थं दृष्ट्वा देवाः सहर्षिभिः । लेभिरे परमं हर्षं मेनिरे चासुरं हतम् ।।"},
{"c": "13.86", "n": "20", "i": 66603, "v": "ततो देवाः प्रियाण्यस्य सर्व एव समाचरन् । क्रीडतः क्रीडनीयानि ददुः पक्षिगणांश्च ह ।।"},
{"c": "13.86", "n": "21", "i": 66604, "v": "सुपर्णोऽस्य ददौ पत्रं मयूरं चित्रबर्हिणम् । राक्षसाश्च ददुस्तस्मै वराहमहिषावुभौ ।।"},
{"c": "13.86", "n": "22", "i": 66605, "v": "कुक्कुटं चाग्निसंकाशं प्रददौ वरुणः स्वयम् । चन्द्रमाः प्रददौ मेषमादित्यो रुचिरां प्रभाम् ।।"},
{"c": "13.86", "n": "23", "i": 66606, "v": "गवां माता च गा देवी ददौ शतसहस्रशः । छागमग्निर्गुणोपेतमिला पुष्पफलं बहु ।।"},
{"c": "13.86", "n": "24", "i": 66607, "v": "सुधन्वा शकटं चैव रथं चामितकूबरम् । वरुणो वारुणान्दिव्यान्भुजंगान्प्रददौ शुभान् । सिंहान्सुरेन्द्रो व्याघ्रांश्च द्वीपिनोऽन्यांश्च दंष्ट्रिणः ।।"},
{"c": "13.86", "n": "25", "i": 66608, "v": "श्वापदांश्च बहून्घोरांश्छत्राणि विविधानि च । राक्षसासुरसंघाश्च येऽनुजग्मुस्तमीश्वरम् ।।"},
{"c": "13.86", "n": "26", "i": 66609, "v": "वर्धमानं तु तं दृष्ट्वा प्रार्थयामास तारकः । उपायैर्बहुभिर्हन्तुं नाशकच्चापि तं विभुम् ।।"},
{"c": "13.86", "n": "27", "i": 66610, "v": "सेनापत्येन तं देवाः पूजयित्वा गुहालयम् । शशंसुर्विप्रकारं तं तस्मै तारककारितम् ।।"},
{"c": "13.86", "n": "28", "i": 66611, "v": "स विवृद्धो महावीर्यो देवसेनापतिः प्रभुः । जघानामोघया शक्त्या दानवं तारकं गुहः ।।"},
{"c": "13.86", "n": "29", "i": 66612, "v": "तेन तस्मिन्कुमारेण क्रीडता निहतेऽसुरे । सुरेन्द्रः स्थापितो राज्ये देवानां पुनरीश्वरः ।।"},
{"c": "13.86", "n": "30", "i": 66613, "v": "स सेनापतिरेवाथ बभौ स्कन्दः प्रतापवान् । ईशो गोप्ता च देवानां प्रियकृच्छंकरस्य च ।।"},
{"c": "13.86", "n": "31", "i": 66614, "v": "हिरण्यमूर्तिर्भगवानेष एव च पावकिः । सदा कुमारो देवानां सेनापत्यमवाप्तवान् ।।"},
{"c": "13.86", "n": "32", "i": 66615, "v": "तस्मात्सुवर्णं मङ्गल्यं रत्नमक्षय्यमुत्तमम् । सहजं कार्त्तिकेयस्य वह्नेस्तेजः परं मतम् ।।"},
{"c": "13.86", "n": "33", "i": 66616, "v": "एवं रामाय कौरव्य वसिष्ठोऽकथयत्पुरा । तस्मात्सुवर्णदानाय प्रयतस्व नराधिप ।।"},
{"c": "13.86", "n": "34", "i": 66617, "v": "रामः सुवर्णं दत्त्वा हि विमुक्तः सर्वकिल्बिषैः । त्रिविष्टपे महत्स्थानमवापासुलभं नरैः ।।"},
{"c": "13.87", "t": "युधिष्ठिर उवाच ।"},
{"c": "13.87", "n": "1", "i": 66618, "v": "चातुर्वर्ण्यस्य धर्मात्मन्धर्मः प्रोक्तस्त्वयानघ । तथैव मे श्राद्धविधिं कृत्स्नं प्रब्रूहि पार्थिव ।।"},
{"c": "13.87", "t": "वैशंपायन उवाच ।"},
{"c": "13.87", "n": "2", "i": 66619, "v": "युधिष्ठिरेणैवमुक्तो भीष्मः शांतनवस्तदा । इमं श्राद्धविधिं कृत्स्नं प्रवक्तुमुपचक्रमे ।।"},
{"c": "13.87", "t": "भीष्म उवाच ।"},
{"c": "13.87", "n": "3", "i": 66620, "v": "शृणुष्वावहितो राजञ्श्राद्धकल्पमिमं शुभम् । धन्यं यशस्यं पुत्रीयं पितृयज्ञं परंतप ।।"},
{"c": "13.87", "n": "4", "i": 66621, "v": "देवासुरमनुष्याणां गन्धर्वोरगरक्षसाम् । पिशाचकिंनराणां च पूज्या वै पितरः सदा ।।"},
{"c": "13.87", "n": "5", "i": 66622, "v": "पितॄन्पूज्यादितः पश्चाद्देवान्संतर्पयन्ति वै । तस्मात्सर्वप्रयत्नेन पुरुषः पूजयेत्सदा ।।"},
{"c": "13.87", "n": "6", "i": 66623, "v": "अन्वाहार्यं महाराज पितॄणां श्राद्धमुच्यते । तच्चामिषेण विधिना विधिः प्रथमकल्पितः ।।"},
{"c": "13.87", "n": "7", "i": 66624, "v": "सर्वेष्वहःसु प्रीयन्ते कृतैः श्राद्धैः पितामहाः । प्रवक्ष्यामि तु ते सर्वांस्तिथ्यां तिथ्यां गुणागुणान् ।।"},
{"c": "13.87", "n": "8", "i": 66625, "v": "येष्वहःसु कृतैः श्राद्धैर्यत्फलं प्राप्यतेऽनघ । तत्सर्वं कीर्तयिष्यामि यथावत्तन्निबोध मे ।।"},
{"c": "13.87", "n": "9", "i": 66626, "v": "पितॄनर्च्य प्रतिपदि प्राप्नुयात्स्वगृहे स्त्रियः । अभिरूपप्रजायिन्यो दर्शनीया बहुप्रजाः ।।"},
{"c": "13.87", "n": "10", "i": 66627, "v": "स्त्रियो द्वितीयां जायन्ते तृतीयायां तु वन्दिनः । चतुर्थ्यां क्षुद्रपशवो भवन्ति बहवो गृहे ।।"},
{"c": "13.87", "n": "11", "i": 66628, "v": "पञ्चम्यां बहवः पुत्रा जायन्ते कुर्वतां नृप । कुर्वाणास्तु नराः षष्ठ्यां भवन्ति द्युतिभागिनः ।।"},
{"c": "13.87", "n": "12", "i": 66629, "v": "कृषिभागी भवेच्छ्राद्धं कुर्वाणः सप्तमीं नृप । अष्टम्यां तु प्रकुर्वाणो वाणिज्ये लाभमाप्नुयात् ।।"},
{"c": "13.87", "n": "13", "i": 66630, "v": "नवम्यां कुर्वतः श्राद्धं भवत्येकशफं बहु । विवर्धन्ते तु दशमीं गावः श्राद्धानि कुर्वतः ।।"},
{"c": "13.87", "n": "14", "i": 66631, "v": "कुप्यभागी भवेन्मर्त्यः कुर्वन्नेकादशीं नृप । ब्रह्मवर्चस्विनः पुत्रा जायन्ते तस्य वेश्मनि ।।"},
{"c": "13.87", "n": "15", "i": 66632, "v": "द्वादश्यामीहमानस्य नित्यमेव प्रदृश्यते । रजतं बहु चित्रं च सुवर्णं च मनोरमम् ।।"},
{"c": "13.87", "n": "16", "i": 66633, "v": "ज्ञातीनां तु भवेच्छ्रेष्ठः कुर्वञ्श्राद्धं त्रयोदशीम् । अवश्यं तु युवानोऽस्य प्रमीयन्ते नरा गृहे ।।"},
{"c": "13.87", "n": "17", "i": 66634, "v": "युद्धभागी भवेन्मर्त्यः श्राद्धं कुर्वंश्चतुर्दशीम् । अमावास्यां तु निवपन्सर्वान्कामानवाप्नुयात् ।।"},
{"c": "13.87", "n": "18", "i": 66635, "v": "कृष्णपक्षे दशम्यादौ वर्जयित्वा चतुर्दशीम् । श्राद्धकर्मणि तिथ्यः स्युः प्रशस्ता न तथेतराः ।।"},
{"c": "13.87", "n": "19", "i": 66636, "v": "यथा चैवापरः पक्षः पूर्वपक्षाद्विशिष्यते । तथा श्राद्धस्य पूर्वाह्णादपराह्णो विशिष्यते ।।"},
{"c": "13.88", "t": "युधिष्ठिर उवाच ।"},
{"c": "13.88", "n": "1", "i": 66637, "v": "किं स्विद्दत्तं पितृभ्यो वै भवत्यक्षयमीश्वर । किं हविश्चिररात्राय किमानन्त्याय कल्पते ।।"},
{"c": "13.88", "t": "भीष्म उवाच ।"},
{"c": "13.88", "n": "2", "i": 66638, "v": "हवींषि श्राद्धकल्पे तु यानि श्राद्धविदो विदुः । तानि मे शृणु काम्यानि फलं चैषां युधिष्ठिर ।।"},
{"c": "13.88", "n": "3", "i": 66639, "v": "तिलैर्व्रीहियवैर्माषैरद्भिर्मूलफलैस्तथा । दत्तेन मासं प्रीयन्ते श्राद्धेन पितरो नृप ।।"},
{"c": "13.88", "n": "4", "i": 66640, "v": "वर्धमानतिलं श्राद्धमक्षयं मनुरब्रवीत् । सर्वेष्वेव तु भोज्येषु तिलाः प्राधान्यतः स्मृताः ।।"},
{"c": "13.88", "n": "5", "i": 66641, "v": "द्वौ मासौ तु भवेत्तृप्तिर्मत्स्यैः पितृगणस्य ह । त्रीन्मासानाविकेनाहुश्चातुर्मास्यं शशेन तु ।।"},
{"c": "13.88", "n": "6", "i": 66642, "v": "आजेन मासान्प्रीयन्ते पञ्चैव पितरो नृप । वाराहेण तु षण्मासान्सप्त वै शाकुनेन तु ।।"},
{"c": "13.88", "n": "7", "i": 66643, "v": "मासानष्टौ पार्षतेन रौरवेण नवैव तु । गवयस्य तु मांसेन तृप्तिः स्याद्दशमासिकी ।।"},
{"c": "13.88", "n": "8", "i": 66644, "v": "मासानेकादश प्रीतिः पितॄणां माहिषेण तु । गव्येन दत्ते श्राद्धे तु संवत्सरमिहोच्यते ।।"},
{"c": "13.88", "n": "9", "i": 66645, "v": "यथा गव्यं तथा युक्तं पायसं सर्पिषा सह । वाध्रीणसस्य मांसेन तृप्तिर्द्वादशवार्षिकी ।।"},
{"c": "13.88", "n": "10", "i": 66646, "v": "आनन्त्याय भवेद्दत्तं खड्गमांसं पितृक्षये । कालशाकं च लौहं चाप्यानन्त्यं छाग उच्यते ।।"},
{"c": "13.88", "n": "11", "i": 66647, "v": "गाथाश्चाप्यत्र गायन्ति पितृगीता युधिष्ठिर । सनत्कुमारो भगवान्पुरा मय्यभ्यभाषत ।।"},
{"c": "13.88", "n": "12", "i": 66648, "v": "अपि नः स कुले जायाद्यो नो दद्यात्त्रयोदशीम् । मघासु सर्पिषा युक्तं पायसं दक्षिणायने ।।"},
{"c": "13.88", "n": "13", "i": 66649, "v": "आजेन वापि लौहेन मघास्वेव यतव्रतः । हस्तिच्छायासु विधिवत्कर्णव्यजनवीजितम् ।।"},
{"c": "13.88", "n": "14", "i": 66650, "v": "एष्टव्या बहवः पुत्रा यद्येकोऽपि गयां व्रजेत् । यत्रासौ प्रथितो लोकेष्वक्षय्यकरणो वटः ।।"},
{"c": "13.88", "n": "15", "i": 66651, "v": "आपो मूलं फलं मांसमन्नं वापि पितृक्षये । यत्किंचिन्मधुसंमिश्रं तदानन्त्याय कल्पते ।।"},
{"c": "13.89", "t": "भीष्म उवाच ।"},
{"c": "13.89", "n": "1", "i": 66652, "v": "यमस्तु यानि श्राद्धानि प्रोवाच शशबिन्दवे । तानि मे शृणु काम्यानि नक्षत्रेषु पृथक्पृथक् ।।"},
{"c": "13.89", "n": "2", "i": 66653, "v": "श्राद्धं यः कृत्तिकायोगे कुर्वीत सततं नरः । अग्नीनाधाय सापत्यो यजेत विगतज्वरः ।।"},
{"c": "13.89", "n": "3", "i": 66654, "v": "अपत्यकामो रोहिण्यामोजस्कामो मृगोत्तमे । क्रूरकर्मा ददच्छ्राद्धमार्द्रायां मानवो भवेत् ।।"},
{"c": "13.89", "n": "4", "i": 66655, "v": "कृषिभागी भवेन्मर्त्यः कुर्वञ्श्राद्धं पुनर्वसौ । पुष्टिकामोऽथ पुष्येण श्राद्धमीहेत मानवः ।।"},
{"c": "13.89", "n": "5", "i": 66656, "v": "आश्लेषायां ददच्छ्राद्धं वीरान्पुत्रान्प्रजायते । ज्ञातीनां तु भवेच्छ्रेष्ठो मघासु श्राद्धमावपन् ।।"},
{"c": "13.89", "n": "6", "i": 66657, "v": "फल्गुनीषु ददच्छ्राद्धं सुभगः श्राद्धदो भवेत् । अपत्यभागुत्तरासु हस्तेन फलभाग्भवेत् ।।"},
{"c": "13.89", "n": "7", "i": 66658, "v": "चित्रायां तु ददच्छ्राद्धं लभेद्रूपवतः सुतान् । स्वातियोगे पितॄनर्च्य वाणिज्यमुपजीवति ।।"},
{"c": "13.89", "n": "8", "i": 66659, "v": "बहुपुत्रो विशाखासु पित्र्यमीहन्भवेन्नरः । अनुराधासु कुर्वाणो राजचक्रं प्रवर्तयेत् ।।"},
{"c": "13.89", "n": "9", "i": 66660, "v": "आदिपत्यं व्रजेन्मर्त्यो ज्येष्ठायामपवर्जयन् । नरः कुरुकुलश्रेष्ठ श्रद्धादमपुरःसरः ।।"},
{"c": "13.89", "n": "10", "i": 66661, "v": "मूले त्वारोग्यमर्च्छेत यशोऽषाढास्वनुत्तमम् । उत्तरासु त्वषाढासु वीतशोकश्चरेन्महीम् ।।"},
{"c": "13.89", "n": "11", "i": 66662, "v": "श्राद्धं त्वभिजिता कुर्वन्विद्यां श्रेष्ठामवाप्नुयात् । श्रवणे तु ददच्छ्राद्धं प्रेत्य गच्छेत्परां गतिम् ।।"},
{"c": "13.89", "n": "12", "i": 66663, "v": "राज्यभागी धनिष्ठायां प्राप्नुयान्नापदं नरः । नक्षत्रे वारुणे कुर्वन्भिषक्सिद्धिमवाप्नुयात् ।।"},
{"c": "13.89", "n": "13", "i": 66664, "v": "पूर्वप्रोष्ठपदाः कुर्वन्बहु विन्देदजाविकम् । उत्तरास्वथ कुर्वाणो विन्दते गाः सहस्रशः ।।"},
{"c": "13.89", "n": "14", "i": 66665, "v": "बहुरूप्यकृतं वित्तं विन्दते रेवतीं श्रितः । अश्वांश्चाश्वयुजे वेत्ति भरणीष्वायुरुत्तमम् ।।"},
{"c": "13.89", "n": "15", "i": 66666, "v": "इमं श्राद्धविधिं श्रुत्वा शशबिन्दुस्तथाकरोत् । अक्लेशेनाजयच्चापि महीं सोऽनुशशास ह ।।"},
{"c": "13.90", "t": "युधिष्ठिर उवाच ।"},
{"c": "13.90", "n": "1", "i": 66667, "v": "कीदृशेभ्यः प्रदातव्यं भवेच्छ्राद्धं पितामह । द्विजेभ्यः कुरुशार्दूल तन्मे व्याख्यातुमर्हसि ।।"},
{"c": "13.90", "t": "भीष्म उवाच ।"},
{"c": "13.90", "n": "2", "i": 66668, "v": "ब्राह्मणान्न परीक्षेत क्षत्रियो दानधर्मवित् । दैवे कर्मणि पित्र्ये तु न्याय्यमाहुः परीक्षणम् ।।"},
{"c": "13.90", "n": "3", "i": 66669, "v": "देवताः पूजयन्तीह दैवेनैवेह तेजसा । उपेत्य तस्माद्देवेभ्यः सर्वेभ्यो दापयेन्नरः ।।"},
{"c": "13.90", "n": "4", "i": 66670, "v": "श्राद्धे त्वथ महाराज परीक्षेद्ब्राह्मणान्बुधः । कुलशीलवयोरूपैर्विद्ययाभिजनेन च ।।"},
{"c": "13.90", "n": "5", "i": 66671, "v": "एषामन्ये पङ्क्तिदूषास्तथान्ये पङ्क्तिपावनाः । अपाङ्क्तेयास्तु ये राजन्कीर्तयिष्यामि ताञ्शृणु ।।"},
{"c": "13.90", "n": "6", "i": 66672, "v": "कितवो भ्रूणहा यक्ष्मी पशुपालो निराकृतिः । ग्रामप्रेष्यो वार्धुषिको गायनः सर्वविक्रयी ।।"},
{"c": "13.90", "n": "7", "i": 66673, "v": "अगारदाही गरदः कुण्डाशी सोमविक्रयी । सामुद्रिको राजभृत्यस्तैलिकः कूटकारकः ।।"},
{"c": "13.90", "n": "8", "i": 66674, "v": "पित्रा विवदमानश्च यस्य चोपपतिर्गृहे । अभिशस्तस्तथा स्तेनः शिल्पं यश्चोपजीवति ।।"},
{"c": "13.90", "n": "9", "i": 66675, "v": "पर्वकारश्च सूची च मित्रध्रुक्पारदारिकः । अव्रतानामुपाध्यायः काण्डपृष्ठस्तथैव च ।।"},
{"c": "13.90", "n": "10", "i": 66676, "v": "श्वभिर्यश्च परिक्रामेद्यः शुना दष्ट एव च । परिवित्तिश्च यश्च स्याद्दुश्चर्मा गुरुतल्पगः । कुशीलवो देवलको नक्षत्रैर्यश्च जीवति ।।"},
{"c": "13.90", "n": "11", "i": 66677, "v": "एतानिह विजानीयादपाङ्क्तेयान्द्विजाधमान् । शूद्राणामुपदेशं च ये कुर्वन्त्यल्पचेतसः ।।"},
{"c": "13.90", "n": "12", "i": 66678, "v": "षष्टिं काणः शतं षण्ढः श्वित्री यावत्प्रपश्यति । पङ्क्त्यां समुपविष्टायां तावद्दूषयते नृप ।।"},
{"c": "13.90", "n": "13", "i": 66679, "v": "यद्वेष्टितशिरा भुङ्क्ते यद्भुङ्क्ते दक्षिणामुखः । सोपानत्कश्च यद्भुङ्क्ते सर्वं विद्यात्तदासुरम् ।।"},
{"c": "13.90", "n": "14", "i": 66680, "v": "असूयता च यद्दत्तं यच्च श्रद्धाविवर्जितम् । सर्वं तदसुरेन्द्राय ब्रह्मा भागमकल्पयत् ।।"},
{"c": "13.90", "n": "15", "i": 66681, "v": "श्वानश्च पङ्क्तिदूषाश्च नावेक्षेरन्कथंचन । तस्मात्परिवृते दद्यात्तिलांश्चान्ववकीरयेत् ।।"},
{"c": "13.90", "n": "16", "i": 66682, "v": "तिलादाने च क्रव्यादा ये च क्रोधवशा गणाः । यातुधानाः पिशाचाश्च विप्रलुम्पन्ति तद्धविः ।।"},
{"c": "13.90", "n": "17", "i": 66683, "v": "यावद्ध्यपङ्क्त्यः पङ्क्त्यां वै भुञ्जानाननुपश्यति । तावत्फलाद्भ्रंशयति दातारं तस्य बालिशम् ।।"},
{"c": "13.90", "n": "18", "i": 66684, "v": "इमे तु भरतश्रेष्ठ विज्ञेयाः पङ्क्तिपावनाः । ये त्वतस्तान्प्रवक्ष्यामि परीक्षस्वेह तान्द्विजान् ।।"},
{"c": "13.90", "n": "19", "i": 66685, "v": "वेदविद्याव्रतस्नाता ब्राह्मणाः सर्व एव हि । पाङ्क्तेयान्यांस्तु वक्ष्यामि ज्ञेयास्ते पङ्क्तिपावनाः ।।"},
{"c": "13.90", "n": "20", "i": 66686, "v": "त्रिणाचिकेतः पञ्चाग्निस्त्रिसुपर्णः षडङ्गवित् । ब्रह्मदेयानुसंतानश्छन्दोगो ज्येष्ठसामगः ।।"},
{"c": "13.90", "n": "21", "i": 66687, "v": "मातापित्रोर्यश्च वश्यः श्रोत्रियो दशपूरुषः । ऋतुकालाभिगामी च धर्मपत्नीषु यः सदा । वेदविद्याव्रतस्नातो विप्रः पङ्क्तिं पुनात्युत ।।"},
{"c": "13.90", "n": "22", "i": 66688, "v": "अथर्वशिरसोऽध्येता ब्रह्मचारी यतव्रतः । सत्यवादी धर्मशीलः स्वकर्मनिरतश्च यः ।।"},
{"c": "13.90", "n": "23", "i": 66689, "v": "ये च पुण्येषु तीर्थेषु अभिषेककृतश्रमाः । मखेषु च समन्त्रेषु भवन्त्यवभृथाप्लुताः ।।"},
{"c": "13.90", "n": "24", "i": 66690, "v": "अक्रोधना अचपलाः क्षान्ता दान्ता जितेन्द्रियाः । सर्वभूतहिता ये च श्राद्धेष्वेतान्निमन्त्रयेत् । एतेषु दत्तमक्षय्यमेते वै पङ्क्तिपावनाः ।।"},
{"c": "13.90", "n": "25", "i": 66691, "v": "इमे परे महाराज विज्ञेयाः पङ्क्तिपावनाः । यतयो मोक्षधर्मज्ञा योगाः सुचरितव्रताः ।।"},
{"c": "13.90", "n": "26", "i": 66692, "v": "ये चेतिहासं प्रयताः श्रावयन्ति द्विजोत्तमान् । ये च भाष्यविदः केचिद्ये च व्याकरणे रताः ।।"},
{"c": "13.90", "n": "27", "i": 66693, "v": "अधीयते पुराणं ये धर्मशास्त्राण्यथापि च । अधीत्य च यथान्यायं विधिवत्तस्य कारिणः ।।"},
{"c": "13.90", "n": "28", "i": 66694, "v": "उपपन्नो गुरुकुले सत्यवादी सहस्रदः । अग्र्यः सर्वेषु वेदेषु सर्वप्रवचनेषु च ।।"},
{"c": "13.90", "n": "29", "i": 66695, "v": "यावदेते प्रपश्यन्ति पङ्क्त्यास्तावत्पुनन्त्युत । ततो हि पावनात्पङ्क्त्याः पङ्क्तिपावन उच्यते ।।"},
{"c": "13.90", "n": "30", "i": 66696, "v": "क्रोशादर्धतृतीयात्तु पावयेदेक एव हि । ब्रह्मदेयानुसंतान इति ब्रह्मविदो विदुः ।।"},
{"c": "13.90", "n": "31", "i": 66697, "v": "अनृत्विगनुपाध्यायः स चेदग्रासनं व्रजेत् । ऋत्विग्भिरननुज्ञातः पङ्क्त्या हरति दुष्कृतम् ।।"},
{"c": "13.90", "n": "32", "i": 66698, "v": "अथ चेद्वेदवित्सर्वैः पङ्क्तिदोषैर्विवर्जितः । न च स्यात्पतितो राजन्पङ्क्तिपावन एव सः ।।"},
{"c": "13.90", "n": "33", "i": 66699, "v": "तस्मात्सर्वप्रयत्नेन परीक्ष्यामन्त्रयेद्द्विजान् । स्वकर्मनिरतान्दान्तान्कुले जातान्बहुश्रुतान् ।।"},
{"c": "13.90", "n": "34", "i": 66700, "v": "यस्य मित्रप्रधानानि श्राद्धानि च हवींषि च । न प्रीणाति पितॄन्देवान्स्वर्गं च न स गच्छति ।।"},
{"c": "13.90", "n": "35", "i": 66701, "v": "यश्च श्राद्धे कुरुते संगतानि; न देवयानेन पथा स याति । स वै मुक्तः पिप्पलं बन्धनाद्वा; स्वर्गाल्लोकाच्च्यवते श्राद्धमित्रः ।।"},
{"c": "13.90", "n": "36", "i": 66702, "v": "तस्मान्मित्रं श्राद्धकृन्नाद्रियेत; दद्यान्मित्रेभ्यः संग्रहार्थं धनानि । यं मन्यते नैव शत्रुं न मित्रं; तं मध्यस्थं भोजयेद्धव्यकव्ये ।।"},
{"c": "13.90", "n": "37", "i": 66703, "v": "यथोषरे बीजमुप्तं न रोहे;न्न चास्योप्ता प्राप्नुयाद्बीजभागम् । एवं श्राद्धं भुक्तमनर्हमाणै;र्न चेह नामुत्र फलं ददाति ।।"},
{"c": "13.90", "n": "38", "i": 66704, "v": "ब्राह्मणो ह्यनधीयानस्तृणाग्निरिव शाम्यति । तस्मै श्राद्धं न दातव्यं न हि भस्मनि हूयते ।।"},
{"c": "13.90", "n": "39", "i": 66705, "v": "संभोजनी नाम पिशाचदक्षिणा; सा नैव देवान्न पितॄनुपैति । इहैव सा भ्राम्यति क्षीणपुण्या; शालान्तरे गौरिव नष्टवत्सा ।।"},
{"c": "13.90", "n": "40", "i": 66706, "v": "यथाग्नौ शान्ते घृतमाजुहोति; तन्नैव देवान्न पितॄनुपैति । तथा दत्तं नर्तने गायने च; यां चानृचे दक्षिणामावृणोति ।।"},
{"c": "13.90", "n": "41", "i": 66707, "v": "उभौ हिनस्ति न भुनक्ति चैषा; या चानृचे दक्षिणा दीयते वै । आघातनी गर्हितैषा पतन्ती; तेषां प्रेतान्पातयेद्देवयानात् ।।"},
{"c": "13.90", "n": "42", "i": 66708, "v": "ऋषीणां समयं नित्यं ये चरन्ति युधिष्ठिर । निश्चिताः सर्वधर्मज्ञास्तान्देवा ब्राह्मणान्विदुः ।।"},
{"c": "13.90", "n": "43", "i": 66709, "v": "स्वाध्यायनिष्ठा ऋषयो ज्ञाननिष्ठास्तथैव च । तपोनिष्ठाश्च बोद्धव्याः कर्मनिष्ठाश्च भारत ।।"},
{"c": "13.90", "n": "44", "i": 66710, "v": "कव्यानि ज्ञाननिष्ठेभ्यः प्रतिष्ठाप्यानि भारत । तत्र ये ब्राह्मणाः केचिन्न निन्दति हि ते वराः ।।"},
{"c": "13.90", "n": "45", "i": 66711, "v": "ये तु निन्दन्ति जल्पेषु न ताञ्श्राद्धेषु भोजयेत् । ब्राह्मणा निन्दिता राजन्हन्युस्त्रिपुरुषं कुलम् ।।"},
{"c": "13.90", "n": "46", "i": 66712, "v": "वैखानसानां वचनमृषीणां श्रूयते नृप । दूरादेव परीक्षेत ब्राह्मणान्वेदपारगान् । प्रियान्वा यदि वा द्वेष्यांस्तेषु तच्छ्राद्धमावपेत् ।।"},
{"c": "13.90", "n": "47", "i": 66713, "v": "यः सहस्रं सहस्राणां भोजयेदनृचां नरः । एकस्तान्मन्त्रवित्प्रीतः सर्वानर्हति भारत ।।"},
{"c": "13.91", "t": "युधिष्ठिर उवाच ।"},
{"c": "13.91", "n": "1", "i": 66714, "v": "केन संकल्पितं श्राद्धं कस्मिन्काले किमात्मकम् । भृग्वङ्गिरसके काले मुनिना कतरेण वा ।।"},
{"c": "13.91", "n": "2", "i": 66715, "v": "कानि श्राद्धेषु वर्ज्यानि तथा मूलफलानि च । धान्यजातिश्च का वर्ज्या तन्मे ब्रूहि पितामह ।।"},
{"c": "13.91", "t": "भीष्म उवाच ।"},
{"c": "13.91", "n": "3", "i": 66716, "v": "यथा श्राद्धं संप्रवृत्तं यस्मिन्काले यदात्मकम् । येन संकल्पितं चैव तन्मे शृणु जनाधिप ।।"},
{"c": "13.91", "n": "4", "i": 66717, "v": "स्वायंभुवोऽत्रिः कौरव्य परमर्षिः प्रतापवान् । तस्य वंशे महाराज दत्तात्रेय इति स्मृतः ।।"},
{"c": "13.91", "n": "5", "i": 66718, "v": "दत्तात्रेयस्य पुत्रोऽभून्निमिर्नाम तपोधनः । निमेश्चाप्यभवत्पुत्रः श्रीमान्नाम श्रिया वृतः ।।"},
{"c": "13.91", "n": "6", "i": 66719, "v": "पूर्णे वर्षसहस्रान्ते स कृत्वा दुष्करं तपः । कालधर्मपरीतात्मा निधनं समुपागतः ।।"},
{"c": "13.91", "n": "7", "i": 66720, "v": "निमिस्तु कृत्वा शौचानि विधिदृष्टेन कर्मणा । संतापमगमत्तीव्रं पुत्रशोकपरायणः ।।"},
{"c": "13.91", "n": "8", "i": 66721, "v": "अथ कृत्वोपहार्याणि चतुर्दश्यां महामतिः । तमेव गणयञ्शोकं विरात्रे प्रत्यबुध्यत ।।"},
{"c": "13.91", "n": "9", "i": 66722, "v": "तस्यासीत्प्रतिबुद्धस्य शोकेन पिहितात्मनः । मनः संहृत्य विषये बुद्धिर्विस्तरगामिनी ।।"},
{"c": "13.91", "n": "10", "i": 66723, "v": "ततः संचिन्तयामास श्राद्धकल्पं समाहितः । यानि तस्यैव भोज्यानि मूलानि च फलानि च ।।"},
{"c": "13.91", "n": "11", "i": 66724, "v": "उक्तानि यानि चान्यानि यानि चेष्टानि तस्य ह । तानि सर्वाणि मनसा विनिश्चित्य तपोधनः ।।"},
{"c": "13.91", "n": "12", "i": 66725, "v": "अमावास्यां महाप्राज्ञ विप्रानानाय्य पूजितान् । दक्षिणावर्तिकाः सर्वा बृसीः स्वयमथाकरोत् ।।"},
{"c": "13.91", "n": "13", "i": 66726, "v": "सप्त विप्रांस्ततो भोज्ये युगपत्समुपानयत् । ऋते च लवणं भोज्यं श्यामाकान्नं ददौ प्रभुः ।।"},
{"c": "13.91", "n": "14", "i": 66727, "v": "दक्षिणाग्रास्ततो दर्भा विष्टरेषु निवेशिताः । पादयोश्चैव विप्राणां ये त्वन्नमुपभुञ्जते ।।"},
{"c": "13.91", "n": "15", "i": 66728, "v": "कृत्वा च दक्षिणाग्रान्वै दर्भान्सुप्रयतः शुचिः । प्रददौ श्रीमते पिण्डं नामगोत्रमुदाहरन् ।।"},
{"c": "13.91", "n": "16", "i": 66729, "v": "तत्कृत्वा स मुनिश्रेष्ठो धर्मसंकरमात्मनः । पश्चात्तापेन महता तप्यमानोऽभ्यचिन्तयत् ।।"},
{"c": "13.91", "n": "17", "i": 66730, "v": "अकृतं मुनिभिः पूर्वं किं मयैतदनुष्ठितम् । कथं नु शापेन न मां दहेयुर्ब्राह्मणा इति ।।"},
{"c": "13.91", "n": "18", "i": 66731, "v": "ततः संचिन्तयामास वंशकर्तारमात्मनः । ध्यातमात्रस्तथा चात्रिराजगाम तपोधनः ।।"},
{"c": "13.91", "n": "19", "i": 66732, "v": "अथात्रिस्तं तथा दृष्ट्वा पुत्रशोकेन कर्शितम् । भृशमाश्वासयामास वाग्भिरिष्टाभिरव्ययः ।।"},
{"c": "13.91", "n": "20", "i": 66733, "v": "निमे संकल्पितस्तेऽयं पितृयज्ञस्तपोधनः । मा ते भूद्भीः पूर्वदृष्टो धर्मोऽयं ब्रह्मणा स्वयम् ।।"},
{"c": "13.91", "n": "21", "i": 66734, "v": "सोऽयं स्वयंभुविहितो धर्मः संकल्पितस्त्वया । ऋते स्वयंभुवः कोऽन्यः श्राद्धेयं विधिमाहरेत् ।।"},
{"c": "13.91", "n": "22", "i": 66735, "v": "आख्यास्यामि च ते भूयः श्राद्धेयं विधिमुत्तमम् । स्वयंभुविहितं पुत्र तत्कुरुष्व निबोध मे ।।"},
{"c": "13.91", "n": "23", "i": 66736, "v": "कृत्वाग्निकरणं पूर्वं मन्त्रपूर्वं तपोधन । ततोऽर्यम्णे च सोमाय वरुणाय च नित्यशः ।।"},
{"c": "13.91", "n": "24", "i": 66737, "v": "विश्वेदेवाश्च ये नित्यं पितृभिः सह गोचराः । तेभ्यः संकल्पिता भागाः स्वयमेव स्वयंभुवा ।।"},
{"c": "13.91", "n": "25", "i": 66738, "v": "स्तोतव्या चेह पृथिवी निवापस्येह धारिणी । वैष्णवी काश्यपी चेति तथैवेहाक्षयेति च ।।"},
{"c": "13.91", "n": "26", "i": 66739, "v": "उदकानयने चैव स्तोतव्यो वरुणो विभुः । ततोऽग्निश्चैव सोमश्च आप्याय्याविह तेऽनघ ।।"},
{"c": "13.91", "n": "27", "i": 66740, "v": "देवास्तु पितरो नाम निर्मिता वै स्वयंभुवा । ऊष्मपाः सुमहाभागास्तेषां भागाः प्रकल्पिताः ।।"},
{"c": "13.91", "n": "28", "i": 66741, "v": "ते श्राद्धेनार्च्यमाना वै विमुच्यन्ते ह किल्बिषात् । सप्तकः पितृवंशस्तु पूर्वदृष्टः स्वयंभुवा ।।"},
{"c": "13.91", "n": "29", "i": 66742, "v": "विश्वे चाग्निमुखा देवाः संख्याताः पूर्वमेव ते । तेषां नामानि वक्ष्यामि भागार्हाणां महात्मनाम् ।।"},
{"c": "13.91", "n": "30", "i": 66743, "v": "सहः कृतिर्विपाप्मा च पुण्यकृत्पावनस्तथा । ग्राम्निः क्षेमः समूहश्च दिव्यसानुस्तथैव च ।।"},
{"c": "13.91", "n": "31", "i": 66744, "v": "विवस्वान्वीर्यवान्ह्रीमान्कीर्तिमान्कृत एव च । विपूर्वः सोमपूर्वश्च सूर्यश्रीश्चेति नामतः ।।"},
{"c": "13.91", "n": "32", "i": 66745, "v": "सोमपः सूर्यसावित्रो दत्तात्मा पुष्करीयकः । उष्णीनाभो नभोदश्च विश्वायुर्दीप्तिरेव च ।।"},
{"c": "13.91", "n": "33", "i": 66746, "v": "चमूहरः सुवेषश्च व्योमारिः शंकरो भवः । ईशः कर्ता कृतिर्दक्षो भुवनो दिव्यकर्मकृत् ।।"},
{"c": "13.91", "n": "34", "i": 66747, "v": "गणितः पञ्चवीर्यश्च आदित्यो रश्मिमांस्तथा । सप्तकृत्सोमवर्चाश्च विश्वकृत्कविरेव च ।।"},
{"c": "13.91", "n": "35", "i": 66748, "v": "अनुगोप्ता सुगोप्ता च नप्ता चेश्वर एव च । जितात्मा मुनिवीर्यश्च दीप्तलोमा भयंकरः ।।"},
{"c": "13.91", "n": "36", "i": 66749, "v": "अतिकर्मा प्रतीतश्च प्रदाता चांशुमांस्तथा । शैलाभः परमक्रोधी धीरोष्णी भूपतिस्तथा ।।"},
{"c": "13.91", "n": "37", "i": 66750, "v": "स्रजी वज्री वरी चैव विश्वेदेवाः सनातनाः । कीर्तितास्ते महाभागाः कालस्य गतिगोचराः ।।"},
{"c": "13.91", "n": "38", "i": 66751, "v": "अश्राद्धेयानि धान्यानि कोद्रवाः पुलकास्तथा । हिङ्गु द्रव्येषु शाकेषु पलाण्डुं लशुनं तथा ।।"},
{"c": "13.91", "n": "39", "i": 66752, "v": "पलाण्डुः सौभञ्जनकस्तथा गृञ्जनकादयः । कूष्माण्डजात्यलाबुं च कृष्णं लवणमेव च ।।"},
{"c": "13.91", "n": "40", "i": 66753, "v": "ग्राम्यं वाराहमांसं च यच्चैवाप्रोक्षितं भवेत् । कृष्णाजाजी विडश्चैव शीतपाकी तथैव च । अङ्कुराद्यास्तथा वर्ज्या इह शृङ्गाटकानि च ।।"},
{"c": "13.91", "n": "41", "i": 66754, "v": "वर्जयेल्लवणं सर्वं तथा जम्बूफलानि च । अवक्षुतावरुदितं तथा श्राद्धेषु वर्जयेत् ।।"},
{"c": "13.91", "n": "42", "i": 66755, "v": "निवापे हव्यकव्ये वा गर्हितं च श्वदर्शनम् । पितरश्चैव देवाश्च नाभिनन्दन्ति तद्धविः ।।"},
{"c": "13.91", "n": "43", "i": 66756, "v": "चण्डालश्वपचौ वर्ज्यौ निवापे समुपस्थिते । काषायवासी कुष्ठी वा पतितो ब्रह्महापि वा ।।"},
{"c": "13.91", "n": "44", "i": 66757, "v": "संकीर्णयोनिर्विप्रश्च संबन्धी पतितश्च यः । वर्जनीया बुधैरेते निवापे समुपस्थिते ।।"},
{"c": "13.91", "n": "45", "i": 66758, "v": "इत्येवमुक्त्वा भगवान्स्ववंशजमृषिं पुरा । पितामहसभां दिव्यां जगामात्रिस्तपोधनः ।।"},
{"c": "13.92", "t": "भीष्म उवाच ।"},
{"c": "13.92", "n": "1", "i": 66759, "v": "तथा विधौ प्रवृत्ते तु सर्व एव महर्षयः । पितृयज्ञानकुर्वन्त विधिदृष्टेन कर्मणा ।।"},
{"c": "13.92", "n": "2", "i": 66760, "v": "ऋषयो धर्मनित्यास्तु कृत्वा निवपनान्युत । तर्पणं चाप्यकुर्वन्त तीर्थाम्भोभिर्यतव्रताः ।।"},
{"c": "13.92", "n": "3", "i": 66761, "v": "निवापैर्दीयमानैश्च चातुर्वर्ण्येन भारत । तर्पिताः पितरो देवास्ते नान्नं जरयन्ति वै ।।"},
{"c": "13.92", "n": "4", "i": 66762, "v": "अजीर्णेनाभिहन्यन्ते ते देवाः पितृभिः सह । सोममेवाभ्यपद्यन्त निवापान्नाभिपीडिताः ।।"},
{"c": "13.92", "n": "5", "i": 66763, "v": "तेऽब्रुवन्सोममासाद्य पितरोऽजीर्णपीडिताः । निवापान्नेन पीड्यामः श्रेयो नोऽत्र विधीयताम् ।।"},
{"c": "13.92", "n": "6", "i": 66764, "v": "तान्सोमः प्रत्युवाचाथ श्रेयश्चेदीप्सितं सुराः । स्वयंभूसदनं यात स वः श्रेयो विधास्यति ।।"},
{"c": "13.92", "n": "7", "i": 66765, "v": "ते सोमवचनाद्देवाः पितृभिः सह भारत । मेरुशृङ्गे समासीनं पितामहमुपागमन् ।।"},
{"c": "13.92", "t": "पितर ऊचुः ।"},
{"c": "13.92", "n": "8", "i": 66766, "v": "निवापान्नेन भगवन्भृशं पीड्यामहे वयम् । प्रसादं कुरु नो देव श्रेयो नः संविधीयताम् ।।"},
{"c": "13.92", "n": "9", "i": 66767, "v": "इति तेषां वचः श्रुत्वा स्वयंभूरिदमब्रवीत् । एष मे पार्श्वतो वह्निर्युष्मच्छ्रेयो विधास्यति ।।"},
{"c": "13.92", "t": "अग्निरुवाच ।"},
{"c": "13.92", "n": "10", "i": 66768, "v": "सहितास्तात भोक्ष्यामो निवापे समुपस्थिते । जरयिष्यथ चाप्यन्नं मया सार्धं न संशयः ।।"},
{"c": "13.92", "n": "11", "i": 66769, "v": "एतच्छ्रुत्वा तु पितरस्ततस्ते विज्वराभवन् । एतस्मात्कारणाच्चाग्नेः प्राक्तनं दीयते नृप ।।"},
{"c": "13.92", "n": "12", "i": 66770, "v": "निवप्ते चाग्निपूर्वे वै निवापे पुरुषर्षभ । न ब्रह्मराक्षसास्तं वै निवापं धर्षयन्त्युत । रक्षांसि चापवर्तन्ते स्थिते देवे विभावसौ ।।"},
{"c": "13.92", "n": "13", "i": 66771, "v": "पूर्वं पिण्डं पितुर्दद्यात्ततो दद्यात्पितामहे । प्रपितामहाय च तत एष श्राद्धविधिः स्मृतः ।।"},
{"c": "13.92", "n": "14", "i": 66772, "v": "ब्रूयाच्छ्राद्धे च सावित्रीं पिण्डे पिण्डे समाहितः । सोमायेति च वक्तव्यं तथा पितृमतेति च ।।"},
{"c": "13.92", "n": "15", "i": 66773, "v": "रजस्वला च या नारी व्यङ्गिता कर्णयोश्च या । निवापे नोपतिष्ठेत संग्राह्या नान्यवंशजाः ।।"},
{"c": "13.92", "n": "16", "i": 66774, "v": "जलं प्रतरमाणश्च कीर्तयेत पितामहान् । नदीमासाद्य कुर्वीत पितॄणां पिण्डतर्पणम् ।।"},
{"c": "13.92", "n": "17", "i": 66775, "v": "पूर्वं स्ववंशजानां तु कृत्वाद्भिस्तर्पणं पुनः । सुहृत्संबन्धिवर्गाणां ततो दद्याज्जलाञ्जलिम् ।।"},
{"c": "13.92", "n": "18", "i": 66776, "v": "कल्माषगोयुगेनाथ युक्तेन तरतो जलम् । पितरोऽभिलषन्ते वै नावं चाप्यधिरोहतः । सदा नावि जलं तज्ज्ञाः प्रयच्छन्ति समाहिताः ।।"},
{"c": "13.92", "n": "19", "i": 66777, "v": "मासार्धे कृष्णपक्षस्य कुर्यान्निवपनानि वै । पुष्टिरायुस्तथा वीर्यं श्रीश्चैव पितृवर्तिनः ।।"},
{"c": "13.92", "n": "20", "i": 66778, "v": "पितामहः पुलस्त्यश्च वसिष्ठः पुलहस्तथा । अङ्गिराश्च क्रतुश्चैव कश्यपश्च महानृषिः । एते कुरुकुलश्रेष्ठ महायोगेश्वराः स्मृताः ।।"},
{"c": "13.92", "n": "21", "i": 66779, "v": "एते च पितरो राजन्नेष श्राद्धविधिः परः । प्रेतास्तु पिण्डसंबन्धान्मुच्यन्ते तेन कर्मणा ।।"},
{"c": "13.92", "n": "22", "i": 66780, "v": "इत्येषा पुरुषश्रेष्ठ श्राद्धोत्पत्तिर्यथागमम् । ख्यापिता पूर्वनिर्दिष्टा दानं वक्ष्याम्यतः परम् ।।"},
{"c": "13.93", "t": "युधिष्ठिर उवाच ।"},
{"c": "13.93", "n": "1", "i": 66781, "v": "द्विजातयो व्रतोपेता हविस्ते यदि भुञ्जते । अन्नं ब्राह्मणकामाय कथमेतत्पितामह ।।"},
{"c": "13.93", "t": "भीष्म उवाच ।"},
{"c": "13.93", "n": "2", "i": 66782, "v": "अवेदोक्तव्रताश्चैव भुञ्जानाः कार्यकारिणः । वेदोक्तेषु तु भुञ्जाना व्रतलुप्ता युधिष्ठिर ।।"},
{"c": "13.93", "t": "युधिष्ठिर उवाच ।"},
{"c": "13.93", "n": "3", "i": 66783, "v": "यदिदं तप इत्याहुरुपवासं पृथग्जनाः । तपः स्यादेतदिह वै तपोऽन्यद्वापि किं भवेत् ।।"},
{"c": "13.93", "t": "भीष्म उवाच ।"},
{"c": "13.93", "n": "4", "i": 66784, "v": "मासार्धमासौ नोपवसेद्यत्तपो मन्यते जनः । आत्मतन्त्रोपघाती यो न तपस्वी न धर्मवित् ।।"},
{"c": "13.93", "n": "5", "i": 66785, "v": "त्यागस्यापि च संपत्तिः शिष्यते तप उत्तमम् । सदोपवासी च भवेद्ब्रह्मचारी तथैव च ।।"},
{"c": "13.93", "n": "6", "i": 66786, "v": "मुनिश्च स्यात्सदा विप्रो देवांश्चैव सदा यजेत् । कुटुम्बिको धर्मकामः सदास्वप्नश्च भारत ।।"},
{"c": "13.93", "n": "7", "i": 66787, "v": "अमृताशी सदा च स्यात्पवित्री च सदा भवेत् । ऋतवादी सदा च स्यान्नियतश्च सदा भवेत् ।।"},
{"c": "13.93", "n": "8", "i": 66788, "v": "विघसाशी सदा च स्यात्सदा चैवातिथिप्रियः । अमांसाशी सदा च स्यात्पवित्री च सदा भवेत् ।।"},
{"c": "13.93", "t": "युधिष्ठिर उवाच ।"},
{"c": "13.93", "n": "9", "i": 66789, "v": "कथं सदोपवासी स्याद्ब्रह्मचारी च पार्थिव । विघसाशी कथं च स्यात्कथं चैवातिथिप्रियः ।।"},
{"c": "13.93", "t": "भीष्म उवाच ।"},
{"c": "13.93", "n": "10", "i": 66790, "v": "अन्तरा सायमाशं च प्रातराशं तथैव च । सदोपवासी भवति यो न भुङ्क्तेऽन्तरा पुनः ।।"},
{"c": "13.93", "n": "11", "i": 66791, "v": "भार्यां गच्छन्ब्रह्मचारी सदा भवति चैव ह । ऋतवादी सदा च स्याद्दानशीलश्च मानवः ।।"},
{"c": "13.93", "n": "12", "i": 66792, "v": "अभक्षयन्वृथा मांसममांसाशी भवत्युत । दानं ददत्पवित्री स्यादस्वप्नश्च दिवास्वपन् ।।"},
{"c": "13.93", "n": "13", "i": 66793, "v": "भृत्यातिथिषु यो भुङ्क्ते भुक्तवत्सु नरः सदा । अमृतं केवलं भुङ्क्ते इति विद्धि युधिष्ठिर ।।"},
{"c": "13.93", "n": "14", "i": 66794, "v": "अभुक्तवत्सु नाश्नाति ब्राह्मणेषु तु यो नरः । अभोजनेन तेनास्य जितः स्वर्गो भवत्युत ।।"},
{"c": "13.93", "n": "15", "i": 66795, "v": "देवेभ्यश्च पितृभ्यश्च भृत्येभ्योऽतिथिभिः सह । अवशिष्टानि यो भुङ्क्ते तमाहुर्विघसाशिनम् ।।"},
{"c": "13.93", "n": "16", "i": 66796, "v": "तेषां लोका ह्यपर्यन्ताः सदने ब्रह्मणः स्मृताः । उपस्थिता ह्यप्सरोभिर्गन्धर्वैश्च जनाधिप ।।"},
{"c": "13.93", "n": "17", "i": 66797, "v": "देवतातिथिभिः सार्धं पितृभिश्चोपभुञ्जते । रमन्ते पुत्रपौत्रैश्च तेषां गतिरनुत्तमा ।।"},
{"c": "13.94", "t": "युधिष्ठिर उवाच ।"},
{"c": "13.94", "n": "1", "i": 66798, "v": "ब्राह्मणेभ्यः प्रयच्छन्ति दानानि विविधानि च । दातृप्रतिग्रहीत्रोर्वा को विशेषः पितामह ।।"},
{"c": "13.94", "t": "भीष्म उवाच ।"},
{"c": "13.94", "n": "2", "i": 66799, "v": "साधोर्यः प्रतिगृह्णीयात्तथैवासाधुतो द्विजः । गुणवत्यल्पदोषः स्यान्निर्गुणे तु निमज्जति ।।"},
{"c": "13.94", "n": "3", "i": 66800, "v": "अत्राप्युदाहरन्तीममितिहासं पुरातनम् । वृषादर्भेश्च संवादं सप्तर्षीणां च भारत ।।"},
{"c": "13.94", "n": "4", "i": 66801, "v": "कश्यपोऽत्रिर्वसिष्ठश्च भरद्वाजोऽथ गौतमः । विश्वामित्रो जमदग्निः साध्वी चैवाप्यरुन्धती ।।"},
{"c": "13.94", "n": "5", "i": 66802, "v": "सर्वेषामथ तेषां तु गण्डाभूत्कर्मकारिका । शूद्रः पशुसखश्चैव भर्ता चास्या बभूव ह ।।"},
{"c": "13.94", "n": "6", "i": 66803, "v": "ते वै सर्वे तपस्यन्तः पुरा चेरुर्महीमिमाम् । समाधिनोपशिक्षन्तो ब्रह्मलोकं सनातनम् ।।"},
{"c": "13.94", "n": "7", "i": 66804, "v": "अथाभवदनावृष्टिर्महती कुरुनन्दन । कृच्छ्रप्राणोऽभवद्यत्र लोकोऽयं वै क्षुधान्वितः ।।"},
{"c": "13.94", "n": "8", "i": 66805, "v": "कस्मिंश्चिच्च पुरा यज्ञे याज्येन शिबिसूनुना । दक्षिणार्थेऽथ ऋत्विग्भ्यो दत्तः पुत्रो निजः किल ।।"},
{"c": "13.94", "n": "9", "i": 66806, "v": "तस्मिन्कालेऽथ सोऽल्पायुर्दिष्टान्तमगमत्प्रभो । ते तं क्षुधाभिसंतप्ताः परिवार्योपतस्थिरे ।।"},
{"c": "13.94", "n": "10", "i": 66807, "v": "याज्यात्मजमथो दृष्ट्वा गतासुमृषिसत्तमाः । अपचन्त तदा स्थाल्यां क्षुधार्ताः किल भारत ।।"},
{"c": "13.94", "n": "11", "i": 66808, "v": "निराद्ये मर्त्यलोकेऽस्मिन्नात्मानं ते परीप्सवः । कृच्छ्रामापेदिरे वृत्तिमन्नहेतोस्तपस्विनः ।।"},
{"c": "13.94", "n": "12", "i": 66809, "v": "अटमानोऽथ तान्मार्गे पचमानान्महीपतिः । राजा शैब्यो वृषादर्भिः क्लिश्यमानान्ददर्श ह ।।"},
{"c": "13.94", "t": "वृषादर्भिरुवाच ।"},
{"c": "13.94", "n": "13", "i": 66810, "v": "प्रतिग्रहस्तारयति पुष्टिर्वै प्रतिगृह्णताम् । मयि यद्विद्यते वित्तं तच्छृणुध्वं तपोधनाः ।।"},
{"c": "13.94", "n": "14", "i": 66811, "v": "प्रियो हि मे ब्राह्मणो याचमानो; दद्यामहं वोऽश्वतरीसहस्रम् । एकैकशः सवृषाः संप्रसूताः; सर्वेषां वै शीघ्रगाः श्वेतलोमाः ।।"},
{"c": "13.94", "n": "15", "i": 66812, "v": "कुलंभराननडुहः शतंशता;न्धुर्याञ्शुभान्सर्वशोऽहं ददानि । पृथ्वीवाहान्पीवरांश्चैव ताव;दग्र्या गृष्ट्यो धेनवः सुव्रताश्च ।।"},
{"c": "13.94", "n": "16", "i": 66813, "v": "वरान्ग्रामान्व्रीहियवं रसांश्च; रत्नं चान्यद्दुर्लभं किं ददानि । मा स्माभक्ष्ये भावमेवं कुरुध्वं; पुष्ट्यर्थं वै किं प्रयच्छाम्यहं वः ।।"},
{"c": "13.94", "t": "ऋषय ऊचुः ।"},
{"c": "13.94", "n": "17", "i": 66814, "v": "राजन्प्रतिग्रहो राज्ञो मध्वास्वादो विषोपमः । तज्जानमानः कस्मात्त्वं कुरुषे नः प्रलोभनम् ।।"},
{"c": "13.94", "n": "18", "i": 66815, "v": "क्षत्रं हि दैवतमिव ब्राह्मणं समुपाश्रितम् । अमलो ह्येष तपसा प्रीतः प्रीणाति देवताः ।।"},
{"c": "13.94", "n": "19", "i": 66816, "v": "अह्नापीह तपो जातु ब्राह्मणस्योपजायते । तद्दाव इव निर्दह्यात्प्राप्तो राजप्रतिग्रहः ।।"},
{"c": "13.94", "n": "20", "i": 66817, "v": "कुशलं सह दानेन राजन्नस्तु सदा तव । अर्थिभ्यो दीयतां सर्वमित्युक्त्वा ते ततो ययुः ।।"},
{"c": "13.94", "n": "21", "i": 66818, "v": "अपक्वमेव तन्मांसमभूत्तेषां च धीमताम् । अथ हित्वा ययुः सर्वे वनमाहारकाङ्क्षिणः ।।"},
{"c": "13.94", "n": "22", "i": 66819, "v": "ततः प्रचोदिता राज्ञा वनं गत्वास्य मन्त्रिणः । प्रचीयोदुम्बराणि स्म दानं दातुं प्रचक्रमुः ।।"},
{"c": "13.94", "n": "23", "i": 66820, "v": "उदुम्बराण्यथान्यानि हेमगर्भाण्युपाहरन् । भृत्यास्तेषां ततस्तानि प्रग्राहितुमुपाद्रवन् ।।"},
{"c": "13.94", "n": "24", "i": 66821, "v": "गुरूणीति विदित्वाथ न ग्राह्याण्यत्रिरब्रवीत् । न स्म हे मूढविज्ञाना न स्म हे मन्दबुद्धयः । हैमानीमानि जानीमः प्रतिबुद्धाः स्म जागृमः ।।"},
{"c": "13.94", "n": "25", "i": 66822, "v": "इह ह्येतदुपादत्तं प्रेत्य स्यात्कटुकोदयम् । अप्रतिग्राह्यमेवैतत्प्रेत्य चेह सुखेप्सुना ।।"},
{"c": "13.94", "t": "वसिष्ठ उवाच ।"},
{"c": "13.94", "n": "26", "i": 66823, "v": "शतेन निष्कं गणितं सहस्रेण च संमितम् । यथा बहु प्रतीच्छन्हि पापिष्ठां लभते गतिम् ।।"},
{"c": "13.94", "t": "कश्यप उवाच ।"},
{"c": "13.94", "n": "27", "i": 66824, "v": "यत्पृथिव्यां व्रीहियवं हिरण्यं पशवः स्त्रियः । सर्वं तन्नालमेकस्य तस्माद्विद्वाञ्शमं व्रजेत् ।।"},
{"c": "13.94", "t": "भरद्वाज उवाच ।"},
{"c": "13.94", "n": "28", "i": 66825, "v": "उत्पन्नस्य रुरोः शृङ्गं वर्धमानस्य वर्धते । प्रार्थना पुरुषस्येव तस्य मात्रा न विद्यते ।।"},
{"c": "13.94", "t": "गौतम उवाच ।"},
{"c": "13.94", "n": "29", "i": 66826, "v": "न तल्लोके द्रव्यमस्ति यल्लोकं प्रतिपूरयेत् । समुद्रकल्पः पुरुषो न कदाचन पूर्यते ।।"},
{"c": "13.94", "t": "विश्वामित्र उवाच ।"},
{"c": "13.94", "n": "30", "i": 66827, "v": "कामं कामयमानस्य यदा कामः समृध्यते । अथैनमपरः कामस्तृष्णा विध्यति बाणवत् ।।"},
{"c": "13.94", "t": "जमदग्निरुवाच ।"},
{"c": "13.94", "n": "31", "i": 66828, "v": "प्रतिग्रहे संयमो वै तपो धारयते ध्रुवम् । तद्धनं ब्राह्मणस्येह लुभ्यमानस्य विस्रवेत् ।।"},
{"c": "13.94", "t": "अरुन्धत्युवाच ।"},
{"c": "13.94", "n": "32", "i": 66829, "v": "धर्मार्थं संचयो यो वै द्रव्याणां पक्षसंमतः । तपःसंचय एवेह विशिष्टो द्रव्यसंचयात् ।।"},
{"c": "13.94", "t": "गण्डोवाच ।"},
{"c": "13.94", "n": "33", "i": 66830, "v": "उग्रादितो भयाद्यस्माद्बिभ्यतीमे ममेश्वराः । बलीयांसो दुर्बलवद्बिभेम्यहमतः परम् ।।"},
{"c": "13.94", "t": "पशुसख उवाच ।"},
{"c": "13.94", "n": "34", "i": 66831, "v": "यद्वै धर्मे परं नास्ति ब्राह्मणास्तद्धनं विदुः । विनयार्थं सुविद्वांसमुपासेयं यथातथम् ।।"},
{"c": "13.94", "t": "ऋषय ऊचुः ।"},
{"c": "13.94", "n": "35", "i": 66832, "v": "कुशलं सह दानाय तस्मै यस्य प्रजा इमाः । फलान्युपधियुक्तानि य एवं नः प्रयच्छसि ।।"},
{"c": "13.94", "t": "भीष्म उवाच ।"},
{"c": "13.94", "n": "36", "i": 66833, "v": "इत्युक्त्वा हेमगर्भाणि हित्वा तानि फलानि ते । ऋषयो जग्मुरन्यत्र सर्व एव धृतव्रताः ।।"},
{"c": "13.94", "t": "मन्त्रिणः ऊचुः ।"},
{"c": "13.94", "n": "37", "i": 66834, "v": "उपधिं शङ्कमानास्ते हित्वेमानि फलानि वै । ततोऽन्येनैव गच्छन्ति विदितं तेऽस्तु पार्थिव ।।"},
{"c": "13.94", "n": "38", "i": 66835, "v": "इत्युक्तः स तु भृत्यैस्तैर्वृषादर्भिश्चुकोप ह । तेषां संप्रतिकर्तुं च सर्वेषामगमद्गृहम् ।।"},
{"c": "13.94", "n": "39", "i": 66836, "v": "स गत्वाहवनीयेऽग्नौ तीव्रं नियममास्थितः । जुहाव संस्कृतां मन्त्रैरेकैकामाहुतिं नृपः ।।"},
{"c": "13.94", "n": "40", "i": 66837, "v": "तस्मादग्नेः समुत्तस्थौ कृत्या लोकभयंकरी । तस्या नाम वृषादर्भिर्यातुधानीत्यथाकरोत् ।।"},
{"c": "13.94", "n": "41", "i": 66838, "v": "सा कृत्या कालरात्रीव कृताञ्जलिरुपस्थिता । वृषादर्भिं नरपतिं किं करोमीति चाब्रवीत् ।।"},
{"c": "13.94", "t": "वृषादर्भिरुवाच ।"},
{"c": "13.94", "n": "42", "i": 66839, "v": "ऋषीणां गच्छ सप्तानामरुन्धत्यास्तथैव च । दासीभर्तुश्च दास्याश्च मनसा नाम धारय ।।"},
{"c": "13.94", "n": "43", "i": 66840, "v": "ज्ञात्वा नामानि चैतेषां सर्वानेतान्विनाशय । विनष्टेषु यथा स्वैरं गच्छ यत्रेप्सितं तव ।।"},
{"c": "13.94", "n": "44", "i": 66841, "v": "सा तथेति प्रतिश्रुत्य यातुधानी स्वरूपिणी । जगाम तद्वनं यत्र विचेरुस्ते महर्षयः ।।"},
{"c": "13.95", "t": "भीष्म उवाच ।"},
{"c": "13.95", "n": "1", "i": 66842, "v": "अथात्रिप्रमुखा राजन्वने तस्मिन्महर्षयः । व्यचरन्भक्षयन्तो वै मूलानि च फलानि च ।।"},
{"c": "13.95", "n": "2", "i": 66843, "v": "अथापश्यन्सुपीनांसपाणिपादमुखोदरम् । परिव्रजन्तं स्थूलाङ्गं परिव्राजं शुनःसखम् ।।"},
{"c": "13.95", "n": "3", "i": 66844, "v": "अरुन्धती तु तं दृष्ट्वा सर्वाङ्गोपचितं शुभा । भवितारो भवन्तो वै नैवमित्यब्रवीदृषीन् ।।"},
{"c": "13.95", "t": "वसिष्ठ उवाच ।"},
{"c": "13.95", "n": "4", "i": 66845, "v": "नैतस्येह यथास्माकमग्निहोत्रमनिर्हुतम् । सायं प्रातश्च होतव्यं तेन पीवाञ्शुनःसखः ।।"},
{"c": "13.95", "t": "अत्रिरुवाच ।"},
{"c": "13.95", "n": "5", "i": 66846, "v": "नैतस्येह यथास्माकं क्षुधा वीर्यं समाहतम् । कृच्छ्राधीतं प्रनष्टं च तेन पीवाञ्शुनःसखः ।।"},
{"c": "13.95", "t": "विश्वामित्र उवाच ।"},
{"c": "13.95", "n": "6", "i": 66847, "v": "नैतस्येह यथास्माकं शश्वच्छास्त्रं जरद्गवः । अलसः क्षुत्परो मूर्खस्तेन पीवाञ्शुनःसखः ।।"},
{"c": "13.95", "t": "जमदग्निरुवाच ।"},
{"c": "13.95", "n": "7", "i": 66848, "v": "नैतस्येह यथास्माकं भक्तमिन्धनमेव च । संचिन्त्य वार्षिकं किंचित्तेन पीवाञ्शुनःसखः ।।"},
{"c": "13.95", "t": "कश्यप उवाच ।"},
{"c": "13.95", "n": "8", "i": 66849, "v": "नैतस्येह यथास्माकं चत्वारश्च सहोदराः । देहि देहीति भिक्षन्ति तेन पीवाञ्शुनःसखः ।।"},
{"c": "13.95", "t": "भरद्वाज उवाच ।"},
{"c": "13.95", "n": "9", "i": 66850, "v": "नैतस्येह यथास्माकं ब्रह्मबन्धोरचेतसः । शोको भार्यापवादेन तेन पीवाञ्शुनःसखः ।।"},
{"c": "13.95", "t": "गौतम उवाच ।"},
{"c": "13.95", "n": "10", "i": 66851, "v": "नैतस्येह यथास्माकं त्रिकौशेयं हि राङ्कवम् । एकैकं वै त्रिवार्षीयं तेन पीवाञ्शुनःसखः ।।"},
{"c": "13.95", "t": "भीष्म उवाच ।"},
{"c": "13.95", "n": "11", "i": 66852, "v": "अथ दृष्ट्वा परिव्राट्स तान्महर्षीञ्शुनःसखः । अभिगम्य यथान्यायं पाणिस्पर्शमथाचरत् ।।"},
{"c": "13.95", "n": "12", "i": 66853, "v": "परिचर्यां वने तां तु क्षुत्प्रतीघातकारिकाम् । अन्योन्येन निवेद्याथ प्रातिष्ठन्त सहैव ते ।।"},
{"c": "13.95", "n": "13", "i": 66854, "v": "एकनिश्चयकार्याश्च व्यचरन्त वनानि ते । आददानाः समुद्धृत्य मूलानि च फलानि च ।।"},
{"c": "13.95", "n": "14", "i": 66855, "v": "कदाचिद्विचरन्तस्ते वृक्षैरविरलैर्वृताम् । शुचिवारिप्रसन्नोदां ददृशुः पद्मिनीं शुभाम् ।।"},
{"c": "13.95", "n": "15", "i": 66856, "v": "बालादित्यवपुःप्रख्यैः पुष्करैरुपशोभिताम् । वैदूर्यवर्णसदृशैः पद्मपत्रैरथावृताम् ।।"},
{"c": "13.95", "n": "16", "i": 66857, "v": "नानाविधैश्च विहगैर्जलप्रकरसेविभिः । एकद्वारामनादेयां सूपतीर्थामकर्दमाम् ।।"},
{"c": "13.95", "n": "17", "i": 66858, "v": "वृषादर्भिप्रयुक्ता तु कृत्या विकृतदर्शना । यातुधानीति विख्याता पद्मिनीं तामरक्षत ।।"},
{"c": "13.95", "n": "18", "i": 66859, "v": "शुनःसखसहायास्तु बिसार्थं ते महर्षयः । पद्मिनीमभिजग्मुस्ते सर्वे कृत्याभिरक्षिताम् ।।"},
{"c": "13.95", "n": "19", "i": 66860, "v": "ततस्ते यातुधानीं तां दृष्ट्वा विकृतदर्शनाम् । स्थितां कमलिनीतीरे कृत्यामूचुर्महर्षयः ।।"},
{"c": "13.95", "n": "20", "i": 66861, "v": "एका तिष्ठसि का नु त्वं कस्यार्थे किं प्रयोजनम् । पद्मिनीतीरमाश्रित्य ब्रूहि त्वं किं चिकीर्षसि ।।"},
{"c": "13.95", "t": "यातुधान्युवाच ।"},
{"c": "13.95", "n": "21", "i": 66862, "v": "यास्मि सास्म्यनुयोगो मे न कर्तव्यः कथंचन । आरक्षिणीं मां पद्मिन्या वित्त सर्वे तपोधनाः ।।"},
{"c": "13.95", "t": "ऋषय ऊचुः ।"},
{"c": "13.95", "n": "22", "i": 66863, "v": "सर्व एव क्षुधार्ताः स्म न चान्यत्किंचिदस्ति नः । भवत्याः संमते सर्वे गृह्णीमहि बिसान्युत ।।"},
{"c": "13.95", "t": "यातुधान्युवाच ।"},
{"c": "13.95", "n": "23", "i": 66864, "v": "समयेन बिसानीतो गृह्णीध्वं कामकारतः । एकैको नाम मे प्रोक्त्वा ततो गृह्णीत माचिरम् ।।"},
{"c": "13.95", "t": "भीष्म उवाच ।"},
{"c": "13.95", "n": "24", "i": 66865, "v": "विज्ञाय यातुधानीं तां कृत्यामृषिवधैषिणीम् । अत्रिः क्षुधापरीतात्मा ततो वचनमब्रवीत् ।।"},
{"c": "13.95", "n": "25", "i": 66866, "v": "अरात्रिरत्रेः सा रात्रिर्यां नाधीते त्रिरद्य वै । अरात्रिरत्रिरित्येव नाम मे विद्धि शोभने ।।"},
{"c": "13.95", "t": "यातुधान्युवाच ।"},
{"c": "13.95", "n": "26", "i": 66867, "v": "यथोदाहृतमेतत्ते मयि नाम महामुने । दुर्धार्यमेतन्मनसा गच्छावतर पद्मिनीम् ।।"},
{"c": "13.95", "t": "वसिष्ठ उवाच ।"},
{"c": "13.95", "n": "27", "i": 66868, "v": "वसिष्ठोऽस्मि वरिष्ठोऽस्मि वसे वासं गृहेष्वपि । वरिष्ठत्वाच्च वासाच्च वसिष्ठ इति विद्धि माम् ।।"},
{"c": "13.95", "t": "यातुधान्युवाच ।"},
{"c": "13.95", "n": "28", "i": 66869, "v": "नामनैरुक्तमेतत्ते दुःखव्याभाषिताक्षरम् । नैतद्धारयितुं शक्यं गच्छावतर पद्मिनीम् ।।"},
{"c": "13.95", "t": "कश्यप उवाच ।"},
{"c": "13.95", "n": "29", "i": 66870, "v": "कुलं कुलं च कुपपः कुपयः कश्यपो द्विजः । काश्यः काशनिकाशत्वादेतन्मे नाम धारय ।।"},
{"c": "13.95", "t": "यातुधान्युवाच ।"},
{"c": "13.95", "n": "30", "i": 66871, "v": "यथोदाहृतमेतत्ते मयि नाम महामुने । दुर्धार्यमेतन्मनसा गच्छावतर पद्मिनीम् ।।"},
{"c": "13.95", "t": "भरद्वाज उवाच ।"},
{"c": "13.95", "n": "31", "i": 66872, "v": "भरे सुतान्भरे शिष्यान्भरे देवान्भरे द्विजान् । भरे भार्यामनव्याजो भरद्वाजोऽस्मि शोभने ।।"},
{"c": "13.95", "t": "यातुधान्युवाच ।"},
{"c": "13.95", "n": "32", "i": 66873, "v": "नामनैरुक्तमेतत्ते दुःखव्याभाषिताक्षरम् । नैतद्धारयितुं शक्यं गच्छावतर पद्मिनीम् ।।"},
{"c": "13.95", "t": "गौतम उवाच ।"},
{"c": "13.95", "n": "33", "i": 66874, "v": "गोदमो दमगोऽधूमो दमो दुर्दर्शनश्च ते । विद्धि मां गौतमं कृत्ये यातुधानि निबोध मे ।।"},
{"c": "13.95", "t": "यातुधान्युवाच ।"},
{"c": "13.95", "n": "34", "i": 66875, "v": "यथोदाहृतमेतत्ते मयि नाम महामुने । नैतद्धारयितुं शक्यं गच्छावतर पद्मिनीम् ।।"},
{"c": "13.95", "t": "विश्वामित्र उवाच ।"},
{"c": "13.95", "n": "35", "i": 66876, "v": "विश्वेदेवाश्च मे मित्रं मित्रमस्मि गवां तथा । विश्वामित्रमिति ख्यातं यातुधानि निबोध मे ।।"},
{"c": "13.95", "t": "यातुधान्युवाच ।"},
{"c": "13.95", "n": "36", "i": 66877, "v": "नामनैरुक्तमेतत्ते दुःखव्याभाषिताक्षरम् । नैतद्धारयितुं शक्यं गच्छावतर पद्मिनीम् ।।"},
{"c": "13.95", "t": "जमदग्निरुवाच ।"},
{"c": "13.95", "n": "37", "i": 66878, "v": "जाजमद्यजजा नाम मृजा माह जिजायिषे । जमदग्निरिति ख्यातमतो मां विद्धि शोभने ।।"},
{"c": "13.95", "t": "यातुधान्युवाच ।"},
{"c": "13.95", "n": "38", "i": 66879, "v": "यथोदाहृतमेतत्ते मयि नाम महामुने । नैतद्धारयितुं शक्यं गच्छावतर पद्मिनीम् ।।"},
{"c": "13.95", "t": "अरुन्धत्युवाच ।"},
{"c": "13.95", "n": "39", "i": 66880, "v": "धरां धरित्रीं वसुधां भर्तुस्तिष्ठाम्यनन्तरम् । मनोऽनुरुन्धती भर्तुरिति मां विद्ध्यरुन्धतीम् ।।"},
{"c": "13.95", "t": "यातुधान्युवाच ।"},
{"c": "13.95", "n": "40", "i": 66881, "v": "नामनैरुक्तमेतत्ते दुःखव्याभाषिताक्षरम् । नैतद्धारयितुं शक्यं गच्छावतर पद्मिनीम् ।।"},
{"c": "13.95", "t": "गण्डोवाच ।"},
{"c": "13.95", "n": "41", "i": 66882, "v": "गण्डं गण्डं गतवती गण्डगण्डेति संज्ञिता । गण्डगण्डेव गण्डेति विद्धि मानलसंभवे ।।"},
{"c": "13.95", "t": "यातुधान्युवाच ।"},
{"c": "13.95", "n": "42", "i": 66883, "v": "नामनैरुक्तमेतत्ते दुःखव्याभाषिताक्षरम् । नैतद्धारयितुं शक्यं गच्छावतर पद्मिनीम् ।।"},
{"c": "13.95", "t": "पशुसख उवाच ।"},
{"c": "13.95", "n": "43", "i": 66884, "v": "सखा सखे यः सख्येयः पशूनां च सखा सदा । गौणं पशुसखेत्येवं विद्धि मामग्निसंभवे ।।"},
{"c": "13.95", "t": "यातुधान्युवाच ।"},
{"c": "13.95", "n": "44", "i": 66885, "v": "नामनैरुक्तमेतत्ते दुःखव्याभाषिताक्षरम् । नैतद्धारयितुं शक्यं गच्छावतर पद्मिनीम् ।।"},
{"c": "13.95", "t": "शुनःसख उवाच ।"},
{"c": "13.95", "n": "45", "i": 66886, "v": "एभिरुक्तं यथा नाम नाहं वक्तुमिहोत्सहे । शुनःसखसखायं मां यातुधान्युपधारय ।।"},
{"c": "13.95", "t": "यातुधान्युवाच ।"},
{"c": "13.95", "n": "46", "i": 66887, "v": "नाम तेऽव्यक्तमुक्तं वै वाक्यं संदिग्धया गिरा । तस्मात्सकृदिदानीं त्वं ब्रूहि यन्नाम ते द्विज ।।"},
{"c": "13.95", "t": "शुनःसख उवाच ।"},
{"c": "13.95", "n": "47", "i": 66888, "v": "सकृदुक्तं मया नाम न गृहीतं यदा त्वया । तस्मात्त्रिदण्डाभिहता गच्छ भस्मेति माचिरम् ।।"},
{"c": "13.95", "t": "भीष्म उवाच ।"},
{"c": "13.95", "n": "48", "i": 66889, "v": "सा ब्रह्मदण्डकल्पेन तेन मूर्ध्नि हता तदा । कृत्या पपात मेदिन्यां भस्मसाच्च जगाम ह ।।"},
{"c": "13.95", "n": "49", "i": 66890, "v": "शुनःसखश्च हत्वा तां यातुधानीं महाबलाम् । भुवि त्रिदण्डं विष्टभ्य शाद्वले समुपाविशत् ।।"},
{"c": "13.95", "n": "50", "i": 66891, "v": "ततस्ते मुनयः सर्वे पुष्कराणि बिसानि च । यथाकाममुपादाय समुत्तस्थुर्मुदान्विताः ।।"},
{"c": "13.95", "n": "51", "i": 66892, "v": "श्रमेण महता युक्तास्ते बिसानि कलापशः । तीरे निक्षिप्य पद्मिन्यास्तर्पणं चक्रुरम्भसा ।।"},
{"c": "13.95", "n": "52", "i": 66893, "v": "अथोत्थाय जलात्तस्मात्सर्वे ते वै समागमन् । नापश्यंश्चापि ते तानि बिसानि पुरुषर्षभ ।।"},
{"c": "13.95", "t": "ऋषय ऊचुः ।"},
{"c": "13.95", "n": "53", "i": 66894, "v": "केन क्षुधाभिभूतानामस्माकं पापकर्मणा । नृशंसेनापनीतानि बिसान्याहारकाङ्क्षिणाम् ।।"},
{"c": "13.95", "n": "54", "i": 66895, "v": "ते शङ्कमानास्त्वन्योन्यं पप्रच्छुर्द्विजसत्तमाः । त ऊचुः शपथं सर्वे कुर्म इत्यरिकर्शन ।।"},
{"c": "13.95", "n": "55", "i": 66896, "v": "त उक्त्वा बाढमित्येव सर्व एव शुनःसखम् । क्षुधार्ताः सुपरिश्रान्ताः शपथायोपचक्रमुः ।।"},
{"c": "13.95", "t": "अत्रिरुवाच ।"},
{"c": "13.95", "n": "56", "i": 66897, "v": "स गां स्पृशतु पादेन सूर्यं च प्रतिमेहतु । अनध्यायेष्वधीयीत बिसस्तैन्यं करोति यः ।।"},
{"c": "13.95", "t": "वसिष्ठ उवाच ।"},
{"c": "13.95", "n": "57", "i": 66898, "v": "अनध्यायपरो लोके शुनः स परिकर्षतु । परिव्राट्कामवृत्तोऽस्तु बिसस्तैन्यं करोति यः ।।"},
{"c": "13.95", "n": "58", "i": 66899, "v": "शरणागतं हन्तु मित्रं स्वसुतां चोपजीवतु । अर्थान्काङ्क्षतु कीनाशाद्बिसस्तैन्यं करोति यः ।।"},
{"c": "13.95", "t": "कश्यप उवाच ।"},
{"c": "13.95", "n": "59", "i": 66900, "v": "सर्वत्र सर्वं पणतु न्यासलोपं करोतु च । कूटसाक्षित्वमभ्येतु बिसस्तैन्यं करोति यः ।।"},
{"c": "13.95", "n": "60", "i": 66901, "v": "वृथामांसं समश्नातु वृथादानं करोतु च । यातु स्त्रियं दिवा चैव बिसस्तैन्यं करोति यः ।।"},
{"c": "13.95", "t": "भरद्वाज उवाच ।"},
{"c": "13.95", "n": "61", "i": 66902, "v": "नृशंसस्त्यक्तधर्मास्तु स्त्रीषु ज्ञातिषु गोषु च । ब्राह्मणं चापि जयतां बिसस्तैन्यं करोति यः ।।"},
{"c": "13.95", "n": "62", "i": 66903, "v": "उपाध्यायमधः कृत्वा ऋचोऽध्येतु यजूंषि च । जुहोतु च स कक्षाग्नौ बिसस्तैन्यं करोति यः ।।"},
{"c": "13.95", "t": "जमदग्निरुवाच ।"},
{"c": "13.95", "n": "63", "i": 66904, "v": "पुरीषमुत्सृजत्वप्सु हन्तु गां चापि दोहिनीम् । अनृतौ मैथुनं यातु बिसस्तैन्यं करोति यः ।।"},
{"c": "13.95", "n": "64", "i": 66905, "v": "द्वेष्यो भार्योपजीवी स्याद्दूरबन्धुश्च वैरवान् । अन्योन्यस्यातिथिश्चास्तु बिसस्तैन्यं करोति यः ।।"},
{"c": "13.95", "t": "गौतम उवाच ।"},
{"c": "13.95", "n": "65", "i": 66906, "v": "अधीत्य वेदांस्त्यजतु त्रीनग्नीनपविध्यतु । विक्रीणातु तथा सोमं बिसस्तैन्यं करोति यः ।।"},
{"c": "13.95", "n": "66", "i": 66907, "v": "उदपानप्लवे ग्रामे ब्राह्मणो वृषलीपतिः । तस्य सालोक्यतां यातु बिसस्तैन्यं करोति यः ।।"},
{"c": "13.95", "t": "विश्वामित्र उवाच ।"},
{"c": "13.95", "n": "67", "i": 66908, "v": "जीवतो वै गुरून्भृत्यान्भरन्त्वस्य परे जनाः । अगतिर्बहुपुत्रः स्याद्बिसस्तैन्यं करोति यः ।।"},
{"c": "13.95", "n": "68", "i": 66909, "v": "अशुचिर्ब्रह्मकूटोऽस्तु ऋद्ध्या चैवाप्यहंकृतः । कर्षको मत्सरी चास्तु बिसस्तैन्यं करोति यः ।।"},
{"c": "13.95", "n": "69", "i": 66910, "v": "वर्षान्करोतु भृतको राज्ञश्चास्तु पुरोहितः । अयाज्यस्य भवेदृत्विग्बिसस्तैन्यं करोति यः ।।"},
{"c": "13.95", "t": "अरुन्धत्युवाच ।"},
{"c": "13.95", "n": "70", "i": 66911, "v": "नित्यं परिवदेच्छ्वश्रूं भर्तुर्भवतु दुर्मनाः । एका स्वादु समश्नातु बिसस्तैन्यं करोति या ।।"},
{"c": "13.95", "n": "71", "i": 66912, "v": "ज्ञातीनां गृहमध्यस्था सक्तूनत्तु दिनक्षये । अभाग्यावीरसूरस्तु बिसस्तैन्यं करोति या ।।"},
{"c": "13.95", "t": "गण्डोवाच ।"},
{"c": "13.95", "n": "72", "i": 66913, "v": "अनृतं भाषतु सदा साधुभिश्च विरुध्यतु । ददातु कन्यां शुल्केन बिसस्तैन्यं करोति या ।।"},
{"c": "13.95", "n": "73", "i": 66914, "v": "साधयित्वा स्वयं प्राशेद्दास्ये जीवतु चैव ह । विकर्मणा प्रमीयेत बिसस्तैन्यं करोति या ।।"},
{"c": "13.95", "t": "पशुसख उवाच ।"},
{"c": "13.95", "n": "74", "i": 66915, "v": "दास्य एव प्रजायेत सोऽप्रसूतिरकिंचनः । दैवतेष्वनमस्कारो बिसस्तैन्यं करोति यः ।।"},
{"c": "13.95", "t": "शुनःसख उवाच ।"},
{"c": "13.95", "n": "75", "i": 66916, "v": "अध्वर्यवे दुहितरं ददातु; च्छन्दोगे वा चरितब्रह्मचर्ये । आथर्वणं वेदमधीत्य विप्रः; स्नायीत यो वै हरते बिसानि ।।"},
{"c": "13.95", "t": "ऋषय ऊचुः ।"},
{"c": "13.95", "n": "76", "i": 66917, "v": "इष्टमेतद्द्विजातीनां योऽयं ते शपथः कृतः । त्वया कृतं बिसस्तैन्यं सर्वेषां नः शुनःसख ।।"},
{"c": "13.95", "t": "शुनःसख उवाच ।"},
{"c": "13.95", "n": "77", "i": 66918, "v": "न्यस्तमाद्यमपश्यद्भिर्यदुक्तं कृतकर्मभिः । सत्यमेतन्न मिथ्यैतद्बिसस्तैन्यं कृतं मया ।।"},
{"c": "13.95", "n": "78", "i": 66919, "v": "मया ह्यन्तर्हितानीह बिसानीमानि पश्यत । परीक्षार्थं भगवतां कृतमेतन्मयानघाः । रक्षणार्थं च सर्वेषां भवतामहमागतः ।।"},
{"c": "13.95", "n": "79", "i": 66920, "v": "यातुधानी ह्यतिक्रुद्धा कृत्यैषा वो वधैषिणी । वृषादर्भिप्रयुक्तैषा निहता मे तपोधनाः ।।"},
{"c": "13.95", "n": "80", "i": 66921, "v": "दुष्टा हिंस्यादियं पापा युष्मान्प्रत्यग्निसंभवा । तस्मादस्म्यागतो विप्रा वासवं मां निबोधत ।।"},
{"c": "13.95", "n": "81", "i": 66922, "v": "अलोभादक्षया लोकाः प्राप्ता वः सार्वकामिकाः । उत्तिष्ठध्वमितः क्षिप्रं तानवाप्नुत वै द्विजाः ।।"},
{"c": "13.95", "t": "भीष्म उवाच ।"},
{"c": "13.95", "n": "82", "i": 66923, "v": "ततो महर्षयः प्रीतास्तथेत्युक्त्वा पुरंदरम् । सहैव त्रिदशेन्द्रेण सर्वे जग्मुस्त्रिविष्टपम् ।।"},
{"c": "13.95", "n": "83", "i": 66924, "v": "एवमेते महात्मानो भोगैर्बहुविधैरपि । क्षुधा परमया युक्ताश्छन्द्यमाना महात्मभिः । नैव लोभं तदा चक्रुस्ततः स्वर्गमवाप्नुवन् ।।"},
{"c": "13.95", "n": "84", "i": 66925, "v": "तस्मात्सर्वास्ववस्थासु नरो लोभं विवर्जयेत् । एष धर्मः परो राजन्नलोभ इति विश्रुतः ।।"},
{"c": "13.95", "n": "85", "i": 66926, "v": "इदं नरः सच्चरितं समवायेषु कीर्तयेत् । सुखभागी च भवति न च दुर्गाण्यवाप्नुते ।।"},
{"c": "13.95", "n": "86", "i": 66927, "v": "प्रीयन्ते पितरश्चास्य ऋषयो देवतास्तथा । यशोधर्मार्थभागी च भवति प्रेत्य मानवः ।।"},
{"c": "13.96", "t": "भीष्म उवाच ।"},
{"c": "13.96", "n": "1", "i": 66928, "v": "अत्रैवोदाहरन्तीममितिहासं पुरातनम् । यद्वृत्तं तीर्थयात्रायां शपथं प्रति तच्छृणु ।।"},
{"c": "13.96", "n": "2", "i": 66929, "v": "पुष्करार्थं कृतं स्तैन्यं पुरा भरतसत्तम । राजर्षिभिर्महाराज तथैव च द्विजर्षिभिः ।।"},
{"c": "13.96", "n": "3", "i": 66930, "v": "ऋषयः समेताः पश्चिमे वै प्रभासे; समागता मन्त्रममन्त्रयन्त । चराम सर्वे पृथिवीं पुण्यतीर्थां; तन्नः कार्यं हन्त गच्छाम सर्वे ।।"},
{"c": "13.96", "n": "4", "i": 66931, "v": "शुक्रोऽङ्गिराश्चैव कविश्च विद्वां;स्तथागस्त्यो नारदपर्वतौ च । भृगुर्वसिष्ठः कश्यपो गौतमश्च; विश्वामित्रो जमदग्निश्च राजन् ।।"},
{"c": "13.96", "n": "5", "i": 66932, "v": "ऋषिस्तथा गालवोऽथाष्टकश्च; भरद्वाजोऽरुन्धती वालखिल्याः । शिबिर्दिलीपो नहुषोऽम्बरीषो; राजा ययातिर्धुन्धुमारोऽथ पूरुः ।।"},
{"c": "13.96", "n": "6", "i": 66933, "v": "जग्मुः पुरस्कृत्य महानुभावं; शतक्रतुं वृत्रहणं नरेन्द्र । तीर्थानि सर्वाणि परिक्रमन्तो; माघ्यां ययुः कौशिकीं पुण्यतीर्थाम् ।।"},
{"c": "13.96", "n": "7", "i": 66934, "v": "सर्वेषु तीर्थेष्वथ धूतपापा; जग्मुस्ततो ब्रह्मसरः सुपुण्यम् । देवस्य तीर्थे जलमग्निकल्पा; विगाह्य ते भुक्तबिसप्रसूनाः ।।"},
{"c": "13.96", "n": "8", "i": 66935, "v": "केचिद्बिसान्यखनंस्तत्र राज;न्नन्ये मृणालान्यखनंस्तत्र विप्राः । अथापश्यन्पुष्करं ते ह्रियन्तं; ह्रदादगस्त्येन समुद्धृतं वै ।।"},
{"c": "13.96", "n": "9", "i": 66936, "v": "तानाह सर्वानृषिमुख्यानगस्त्यः; केनादत्तं पुष्करं मे सुजातम् । युष्माञ्शङ्के दीयतां पुष्करं मे; न वै भवन्तो हर्तुमर्हन्ति पद्मम् ।।"},
{"c": "13.96", "n": "10", "i": 66937, "v": "शृणोमि कालो हिंसते धर्मवीर्यं; सेयं प्राप्ता वर्धते धर्मपीडा । पुराधर्मो वर्धते नेह याव;त्तावद्गच्छामि परलोकं चिराय ।।"},
{"c": "13.96", "n": "11", "i": 66938, "v": "पुरा वेदान्ब्राह्मणा ग्राममध्ये; घुष्टस्वरा वृषलाञ्श्रावयन्ति । पुरा राजा व्यवहारानधर्म्या;न्पश्यत्यहं परलोकं व्रजामि ।।"},
{"c": "13.96", "n": "12", "i": 66939, "v": "पुरावरान्प्रत्यवरान्गरीयसो; यावन्नरा नावमंस्यन्ति सर्वे । तमोत्तरं यावदिदं न वर्तते; तावद्व्रजामि परलोकं चिराय ।।"},
{"c": "13.96", "n": "13", "i": 66940, "v": "पुरा प्रपश्यामि परेण मर्त्या;न्बलीयसा दुर्बलान्भुज्यमानान् । तस्माद्यास्यामि परलोकं चिराय; न ह्युत्सहे द्रष्टुमीदृङ्नृलोके ।।"},
{"c": "13.96", "n": "14", "i": 66941, "v": "तमाहुरार्ता ऋषयो महर्षिं; न ते वयं पुष्करं चोरयामः । मिथ्याभिषङ्गो भवता न कार्यः; शपाम तीक्ष्णाञ्शपथान्महर्षे ।।"},
{"c": "13.96", "n": "15", "i": 66942, "v": "ते निश्चितास्तत्र महर्षयस्तु; संमन्यन्तो धर्ममेवं नरेन्द्र । ततोऽशपञ्शपथान्पर्ययेण; सहैव ते पार्थिव पुत्रपौत्रैः ।।"},
{"c": "13.96", "t": "भृगुरुवाच ।"},
{"c": "13.96", "n": "16", "i": 66943, "v": "प्रत्याक्रोशेदिहाक्रुष्टस्ताडितः प्रतिताडयेत् । खादेच्च पृष्ठमांसानि यस्ते हरति पुष्करम् ।।"},
{"c": "13.96", "t": "वसिष्ठ उवाच ।"},
{"c": "13.96", "n": "17", "i": 66944, "v": "अस्वाध्यायपरो लोके श्वानं च परिकर्षतु । पुरे च भिक्षुर्भवतु यस्ते हरति पुष्करम् ।।"},
{"c": "13.96", "t": "कश्यप उवाच ।"},
{"c": "13.96", "n": "18", "i": 66945, "v": "सर्वत्र सर्वं पणतु न्यासे लोभं करोतु च । कूटसाक्षित्वमभ्येतु यस्ते हरति पुष्करम् ।।"},
{"c": "13.96", "t": "गौतम उवाच ।"},
{"c": "13.96", "n": "19", "i": 66946, "v": "जीवत्वहंकृतो बुद्ध्या विपणत्वधमेन सः । कर्षको मत्सरी चास्तु यस्ते हरति पुष्करम् ।।"},
{"c": "13.96", "t": "अङ्गिरा उवाच ।"},
{"c": "13.96", "n": "20", "i": 66947, "v": "अशुचिर्ब्रह्मकूटोऽस्तु श्वानं च परिकर्षतु । ब्रह्महानिकृतिश्चास्तु यस्ते हरति पुष्करम् ।।"},
{"c": "13.96", "t": "धुन्धुमार उवाच ।"},
{"c": "13.96", "n": "21", "i": 66948, "v": "अकृतज्ञोऽस्तु मित्राणां शूद्रायां तु प्रजायतु । एकः संपन्नमश्नातु यस्ते हरति पुष्करम् ।।"},
{"c": "13.96", "t": "पूरुरुवाच ।"},
{"c": "13.96", "n": "22", "i": 66949, "v": "चिकित्सायां प्रचरतु भार्यया चैव पुष्यतु । श्वशुरात्तस्य वृत्तिः स्याद्यस्ते हरति पुष्करम् ।।"},
{"c": "13.96", "t": "दिलीप उवाच ।"},
{"c": "13.96", "n": "23", "i": 66950, "v": "उदपानप्लवे ग्रामे ब्राह्मणो वृषलीपतिः । तस्य लोकान्स व्रजतु यस्ते हरति पुष्करम् ।।"},
{"c": "13.96", "t": "शुक्र उवाच ।"},
{"c": "13.96", "n": "24", "i": 66951, "v": "पृष्ठमांसं समश्नातु दिवा गच्छतु मैथुनम् । प्रेष्यो भवतु राज्ञश्च यस्ते हरति पुष्करम् ।।"},
{"c": "13.96", "t": "जमदग्निरुवाच ।"},
{"c": "13.96", "n": "25", "i": 66952, "v": "अनध्यायेष्वधीयीत मित्रं श्राद्धे च भोजयेत् । श्राद्धे शूद्रस्य चाश्नीयाद्यस्ते हरति पुष्करम् ।।"},
{"c": "13.96", "t": "शिबिरुवाच ।"},
{"c": "13.96", "n": "26", "i": 66953, "v": "अनाहिताग्निर्म्रियतां यज्ञे विघ्नं करोतु च । तपस्विभिर्विरुध्येत यस्ते हरति पुष्करम् ।।"},
{"c": "13.96", "t": "ययातिरुवाच ।"},
{"c": "13.96", "n": "27", "i": 66954, "v": "अनृतौ जटी व्रतिन्यां वै भार्यायां संप्रजायतु । निराकरोतु वेदांश्च यस्ते हरति पुष्करम् ।।"},
{"c": "13.96", "t": "नहुष उवाच ।"},
{"c": "13.96", "n": "28", "i": 66955, "v": "अतिथिं गृहस्थो नुदतु कामवृत्तोऽस्तु दीक्षितः । विद्यां प्रयच्छतु भृतो यस्ते हरति पुष्करम् ।।"},
{"c": "13.96", "t": "अम्बरीष उवाच ।"},
{"c": "13.96", "n": "29", "i": 66956, "v": "नृशंसस्त्यक्तधर्मोऽस्तु स्त्रीषु ज्ञातिषु गोषु च । ब्राह्मणं चापि जहतु यस्ते हरति पुष्करम् ।।"},
{"c": "13.96", "t": "नारद उवाच ।"},
{"c": "13.96", "n": "30", "i": 66957, "v": "गूढोऽज्ञानी बहिः शास्त्रं पठतां विस्वरं पदम् । गरीयसोऽवजानातु यस्ते हरति पुष्करम् ।।"},
{"c": "13.96", "t": "नाभाग उवाच ।"},
{"c": "13.96", "n": "31", "i": 66958, "v": "अनृतं भाषतु सदा सद्भिश्चैव विरुध्यतु । शुल्केन कन्यां ददतु यस्ते हरति पुष्करम् ।।"},
{"c": "13.96", "t": "कविरुवाच ।"},
{"c": "13.96", "n": "32", "i": 66959, "v": "पदा स गां ताडयतु सूर्यं च प्रति मेहतु । शरणागतं च त्यजतु यस्ते हरति पुष्करम् ।।"},
{"c": "13.96", "t": "विश्वामित्र उवाच ।"},
{"c": "13.96", "n": "33", "i": 66960, "v": "करोतु भृतकोऽवर्षां राज्ञश्चास्तु पुरोहितः । ऋत्विगस्तु ह्ययाज्यस्य यस्ते हरति पुष्करम् ।।"},
{"c": "13.96", "t": "पर्वत उवाच ।"},
{"c": "13.96", "n": "34", "i": 66961, "v": "ग्रामे चाधिकृतः सोऽस्तु खरयानेन गच्छतु । शुनः कर्षतु वृत्त्यर्थे यस्ते हरति पुष्करम् ।।"},
{"c": "13.96", "t": "भरद्वाज उवाच ।"},
{"c": "13.96", "n": "35", "i": 66962, "v": "सर्वपापसमादानं नृशंसे चानृते च यत् । तत्तस्यास्तु सदा पापं यस्ते हरति पुष्करम् ।।"},
{"c": "13.96", "t": "अष्टक उवाच ।"},
{"c": "13.96", "n": "36", "i": 66963, "v": "स राजास्त्वकृतप्रज्ञः कामवृत्तिश्च पापकृत् । अधर्मेणानुशास्तूर्वीं यस्ते हरति पुष्करम् ।।"},
{"c": "13.96", "t": "गालव उवाच ।"},
{"c": "13.96", "n": "37", "i": 66964, "v": "पापिष्ठेभ्यस्त्वनर्घार्हः स नरोऽस्तु स्वपापकृत् । दत्त्वा दानं कीर्तयतु यस्ते हरति पुष्करम् ।।"},
{"c": "13.96", "t": "अरुन्धत्युवाच ।"},
{"c": "13.96", "n": "38", "i": 66965, "v": "श्वश्र्वापवादं वदतु भर्तुर्भवतु दुर्मनाः । एका स्वादु समश्नातु या ते हरति पुष्करम् ।।"},
{"c": "13.96", "t": "वालखिल्या ऊचुः ।"},
{"c": "13.96", "n": "39", "i": 66966, "v": "एकपादेन वृत्त्यर्थं ग्रामद्वारे स तिष्ठतु । धर्मज्ञस्त्यक्तधर्मोऽस्तु यस्ते हरति पुष्करम् ।।"},
{"c": "13.96", "t": "पशुसख उवाच ।"},
{"c": "13.96", "n": "40", "i": 66967, "v": "अग्निहोत्रमनादृत्य सुखं स्वपतु स द्विजः । परिव्राट्कामवृत्तोऽस्तु यस्ते हरति पुष्करम् ।।"},
{"c": "13.96", "t": "सुरभ्युवाच ।"},
{"c": "13.96", "n": "41", "i": 66968, "v": "बाल्वजेन निदानेन कांस्यं भवतु दोहनम् । दुह्येत परवत्सेन या ते हरति पुष्करम् ।।"},
{"c": "13.96", "t": "भीष्म उवाच ।"},
{"c": "13.96", "n": "42", "i": 66969, "v": "ततस्तु तैः शपथैः शप्यमानै;र्नानाविधैर्बहुभिः कौरवेन्द्र । सहस्राक्षो देवराट्संप्रहृष्टः; समीक्ष्य तं कोपनं विप्रमुख्यम् ।।"},
{"c": "13.96", "n": "43", "i": 66970, "v": "अथाब्रवीन्मघवा प्रत्ययं स्वं; समाभाष्य तमृषिं जातरोषम् । ब्रह्मर्षिदेवर्षिनृपर्षिमध्ये; यत्तन्निबोधेह ममाद्य राजन् ।।"},
{"c": "13.96", "t": "शक्र उवाच ।"},
{"c": "13.96", "n": "44", "i": 66971, "v": "अध्वर्यवे दुहितरं ददातु; च्छन्दोगे वा चरितब्रह्मचर्ये । आथर्वणं वेदमधीत्य विप्रः; स्नायीत यः पुष्करमाददाति ।।"},
{"c": "13.96", "n": "45", "i": 66972, "v": "सर्वान्वेदानधीयीत पुण्यशीलोऽस्तु धार्मिकः । ब्रह्मणः सदनं यातु यस्ते हरति पुष्करम् ।।"},
{"c": "13.96", "t": "अगस्त्य उवाच ।"},
{"c": "13.96", "n": "46", "i": 66973, "v": "आशीर्वादस्त्वया प्रोक्तः शपथो बलसूदन । दीयतां पुष्करं मह्यमेष धर्मः सनातनः ।।"},
{"c": "13.96", "t": "इन्द्र उवाच ।"},
{"c": "13.96", "n": "47", "i": 66974, "v": "न मया भगवँल्लोभाद्धृतं पुष्करमद्य वै । धर्मं तु श्रोतुकामेन हृतं न क्रोद्धुमर्हसि ।।"},
{"c": "13.96", "n": "48", "i": 66975, "v": "धर्मः श्रुतिसमुत्कर्षो धर्मसेतुरनामयः । आर्षो वै शाश्वतो नित्यमव्ययोऽयं मया श्रुतः ।।"},
{"c": "13.96", "n": "49", "i": 66976, "v": "तदिदं गृह्यतां विद्वन्पुष्करं मुनिसत्तम । अतिक्रमं मे भगवन्क्षन्तुमर्हस्यनिन्दित ।।"},
{"c": "13.96", "n": "50", "i": 66977, "v": "इत्युक्तः स महेन्द्रेण तपस्वी कोपनो भृशम् । जग्राह पुष्करं धीमान्प्रसन्नश्चाभवन्मुनिः ।।"},
{"c": "13.96", "n": "51", "i": 66978, "v": "प्रययुस्ते ततो भूयस्तीर्थानि वनगोचराः । पुण्यतीर्थेषु च तथा गात्राण्याप्लावयन्ति ते ।।"},
{"c": "13.96", "n": "52", "i": 66979, "v": "आख्यानं य इदं युक्तः पठेत्पर्वणि पर्वणि । न मूर्खं जनयेत्पुत्रं न भवेच्च निराकृतिः ।।"},
{"c": "13.96", "n": "53", "i": 66980, "v": "न तमापत्स्पृशेत्काचिन्न ज्वरो न रुजश्च ह । विरजाः श्रेयसा युक्तः प्रेत्य स्वर्गमवाप्नुयात् ।।"},
{"c": "13.96", "n": "54", "i": 66981, "v": "यश्च शास्त्रमनुध्यायेदृषिभिः परिपालितम् । स गच्छेद्ब्रह्मणो लोकमव्ययं च नरोत्तम ।।"},
{"c": "13.97", "t": "युधिष्ठिर उवाच ।"},
{"c": "13.97", "n": "1", "i": 66982, "v": "यदिदं श्राद्धधर्मेषु दीयते भरतर्षभ । छत्रं चोपानहौ चैव केनैतत्संप्रवर्तितम् । कथं चैतत्समुत्पन्नं किमर्थं च प्रदीयते ।।"},
{"c": "13.97", "n": "2", "i": 66983, "v": "न केवलं श्राद्धधर्मे पुण्यकेष्वपि दीयते । एतद्विस्तरतो राजञ्श्रोतुमिच्छामि तत्त्वतः ।।"},
{"c": "13.97", "t": "भीष्म उवाच ।"},
{"c": "13.97", "n": "3", "i": 66984, "v": "शृणु राजन्नवहितश्छत्रोपानहविस्तरम् । यथैतत्प्रथितं लोके येन चैतत्प्रवर्तितम् ।।"},
{"c": "13.97", "n": "4", "i": 66985, "v": "यथा चाक्षय्यतां प्राप्तं पुण्यतां च यथा गतम् । सर्वमेतदशेषेण प्रवक्ष्यामि जनाधिप ।।"},
{"c": "13.97", "n": "5", "i": 66986, "v": "इतिहासं पुरावृत्तमिमं शृणु नराधिप । जमदग्नेश्च संवादं सूर्यस्य च महात्मनः ।।"},
{"c": "13.97", "n": "6", "i": 66987, "v": "पुरा स भगवान्साक्षाद्धनुषाक्रीडत प्रभो । संधाय संधाय शरांश्चिक्षेप किल भार्गवः ।।"},
{"c": "13.97", "n": "7", "i": 66988, "v": "तान्क्षिप्तान्रेणुका सर्वांस्तस्येषून्दीप्ततेजसः । आनाय्य सा तदा तस्मै प्रादादसकृदच्युत ।।"},
{"c": "13.97", "n": "8", "i": 66989, "v": "अथ तेन स शब्देन ज्यातलस्य शरस्य च । प्रहृष्टः संप्रचिक्षेप सा च प्रत्याजहार तान् ।।"},
{"c": "13.97", "n": "9", "i": 66990, "v": "ततो मध्याह्नमारूढे ज्येष्ठामूले दिवाकरे । स सायकान्द्विजो विद्ध्वा रेणुकामिदमब्रवीत् ।।"},
{"c": "13.97", "n": "10", "i": 66991, "v": "गच्छानय विशालाक्षि शरानेतान्धनुश्च्युतान् । यावदेतान्पुनः सुभ्रु क्षिपामीति जनाधिप ।।"},
{"c": "13.97", "n": "11", "i": 66992, "v": "सा गच्छत्यन्तरा छायां वृक्षमाश्रित्य भामिनी । तस्थौ तस्या हि संतप्तं शिरः पादौ तथैव च ।।"},
{"c": "13.97", "n": "12", "i": 66993, "v": "स्थिता सा तु मुहूर्तं वै भर्तुः शापभयाच्छुभा । ययावानयितुं भूयः सायकानसितेक्षणा । प्रत्याजगाम च शरांस्तानादाय यशस्विनी ।।"},
{"c": "13.97", "n": "13", "i": 66994, "v": "सा प्रस्विन्ना सुचार्वङ्गी पद्भ्यां दुःखं नियच्छती । उपाजगाम भर्तारं भयाद्भर्तुः प्रवेपती ।।"},
{"c": "13.97", "n": "14", "i": 66995, "v": "स तामृषिस्ततः क्रुद्धो वाक्यमाह शुभाननाम् । रेणुके किं चिरेण त्वमागतेति पुनः पुनः ।।"},
{"c": "13.97", "t": "रेणुकोवाच ।"},
{"c": "13.97", "n": "15", "i": 66996, "v": "शिरस्तावत्प्रदीप्तं मे पादौ चैव तपोधन । सूर्यतेजोनिरुद्धाहं वृक्षच्छायामुपाश्रिता ।।"},
{"c": "13.97", "n": "16", "i": 66997, "v": "एतस्मात्कारणाद्ब्रह्मंश्चिरमेतत्कृतं मया । एतज्ज्ञात्वा मम विभो मा क्रुधस्त्वं तपोधन ।।"},
{"c": "13.97", "t": "जमदग्निरुवाच ।"},
{"c": "13.97", "n": "17", "i": 66998, "v": "अद्यैनं दीप्तकिरणं रेणुके तव दुःखदम् । शरैर्निपातयिष्यामि सूर्यमस्त्राग्नितेजसा ।।"},
{"c": "13.97", "t": "भीष्म उवाच ।"},
{"c": "13.97", "n": "18", "i": 66999, "v": "स विस्फार्य धनुर्दिव्यं गृहीत्वा च बहूञ्शरान् । अतिष्ठत्सूर्यमभितो यतो याति ततोमुखः ।।"},
{"c": "13.97", "n": "19", "i": 67000, "v": "अथ तं प्रहरिष्यन्तं सूर्योऽभ्येत्य वचोऽब्रवीत् । द्विजरूपेण कौन्तेय किं ते सूर्योऽपराध्यते ।।"},
{"c": "13.97", "n": "20", "i": 67001, "v": "आदत्ते रश्मिभिः सूर्यो दिवि विद्वंस्ततस्ततः । रसं स तं वै वर्षासु प्रवर्षति दिवाकरः ।।"},
{"c": "13.97", "n": "21", "i": 67002, "v": "ततोऽन्नं जायते विप्र मनुष्याणां सुखावहम् । अन्नं प्राणा इति यथा वेदेषु परिपठ्यते ।।"},
{"c": "13.97", "n": "22", "i": 67003, "v": "अथाभ्रेषु निगूढश्च रश्मिभिः परिवारितः । सप्त द्वीपानिमान्ब्रह्मन्वर्षेणाभिप्रवर्षति ।।"},
{"c": "13.97", "n": "23", "i": 67004, "v": "ततस्तदौषधीनां च वीरुधां पत्रपुष्पजम् । सर्वं वर्षाभिनिर्वृत्तमन्नं संभवति प्रभो ।।"},
{"c": "13.97", "n": "24", "i": 67005, "v": "जातकर्माणि सर्वाणि व्रतोपनयनानि च । गोदानानि विवाहाश्च तथा यज्ञसमृद्धयः ।।"},
{"c": "13.97", "n": "25", "i": 67006, "v": "सत्राणि दानानि तथा संयोगा वित्तसंचयाः । अन्नतः संप्रवर्तन्ते यथा त्वं वेत्थ भार्गव ।।"},
{"c": "13.97", "n": "26", "i": 67007, "v": "रमणीयानि यावन्ति यावदारम्भकाणि च । सर्वमन्नात्प्रभवति विदितं कीर्तयामि ते ।।"},
{"c": "13.97", "n": "27", "i": 67008, "v": "सर्वं हि वेत्थ विप्र त्वं यदेतत्कीर्तितं मया । प्रसादये त्वा विप्रर्षे किं ते सूर्यो निपात्यते ।।"},
{"c": "13.98", "t": "युधिष्ठिर उवाच ।"},
{"c": "13.98", "n": "1", "i": 67009, "v": "एवं तदा प्रयाचन्तं भास्करं मुनिसत्तमः । जमदग्निर्महातेजाः किं कार्यं प्रत्यपद्यत ।।"},
{"c": "13.98", "t": "भीष्म उवाच ।"},
{"c": "13.98", "n": "2", "i": 67010, "v": "तथा प्रयाचमानस्य मुनिरग्निसमप्रभः । जमदग्निः शमं नैव जगाम कुरुनन्दन ।।"},
{"c": "13.98", "n": "3", "i": 67011, "v": "ततः सूर्यो मधुरया वाचा तमिदमब्रवीत् । कृताञ्जलिर्विप्ररूपी प्रणम्येदं विशां पते ।।"},
{"c": "13.98", "n": "4", "i": 67012, "v": "चलं निमित्तं विप्रर्षे सदा सूर्यस्य गच्छतः । कथं चलं वेत्स्यसि त्वं सदा यान्तं दिवाकरम् ।।"},
{"c": "13.98", "t": "जमदग्निरुवाच ।"},
{"c": "13.98", "n": "5", "i": 67013, "v": "स्थिरं वापि चलं वापि जाने त्वां ज्ञानचक्षुषा । अवश्यं विनयाधानं कार्यमद्य मया तव ।।"},
{"c": "13.98", "n": "6", "i": 67014, "v": "अपराह्णे निमेषार्धं तिष्ठसि त्वं दिवाकर । तत्र वेत्स्यामि सूर्य त्वां न मेऽत्रास्ति विचारणा ।।"},
{"c": "13.98", "t": "सूर्य उवाच ।"},
{"c": "13.98", "n": "7", "i": 67015, "v": "असंशयं मां विप्रर्षे वेत्स्यसे धन्विनां वर । अपकारिणं तु मां विद्धि भगवञ्शरणागतम् ।।"},
{"c": "13.98", "t": "भीष्म उवाच ।"},
{"c": "13.98", "n": "8", "i": 67016, "v": "ततः प्रहस्य भगवाञ्जमदग्निरुवाच तम् । न भीः सूर्य त्वया कार्या प्रणिपातगतो ह्यसि ।।"},
{"c": "13.98", "n": "9", "i": 67017, "v": "ब्राह्मणेष्वार्जवं यच्च स्थैर्यं च धरणीतले । सौम्यतां चैव सोमस्य गाम्भीर्यं वरुणस्य च ।।"},
{"c": "13.98", "n": "10", "i": 67018, "v": "दीप्तिमग्नेः प्रभां मेरोः प्रतापं तपनस्य च । एतान्यतिक्रमेद्यो वै स हन्याच्छरणागतम् ।।"},
{"c": "13.98", "n": "11", "i": 67019, "v": "भवेत्स गुरुतल्पी च ब्रह्महा च तथा भवेत् । सुरापानं च कुर्यात्स यो हन्याच्छरणागतम् ।।"},
{"c": "13.98", "n": "12", "i": 67020, "v": "एतस्य त्वपनीतस्य समाधिं तात चिन्तय । यथा सुखगमः पन्था भवेत्त्वद्रश्मितापितः ।।"},
{"c": "13.98", "t": "भीष्म उवाच ।"},
{"c": "13.98", "n": "13", "i": 67021, "v": "एतावदुक्त्वा स तदा तूष्णीमासीद्भृगूद्वहः । अथ सूर्यो ददौ तस्मै छत्रोपानहमाशु वै ।।"},
{"c": "13.98", "t": "सूर्य उवाच ।"},
{"c": "13.98", "n": "14", "i": 67022, "v": "महर्षे शिरसस्त्राणं छत्रं मद्रश्मिवारणम् । प्रतिगृह्णीष्व पद्भ्यां च त्राणार्थं चर्मपादुके ।।"},
{"c": "13.98", "n": "15", "i": 67023, "v": "अद्यप्रभृति चैवैतल्लोके संप्रचरिष्यति । पुण्यदानेषु सर्वेषु परमक्षय्यमेव च ।।"},
{"c": "13.98", "t": "भीष्म उवाच ।"},
{"c": "13.98", "n": "16", "i": 67024, "v": "उपानच्छत्रमेतद्वै सूर्येणेह प्रवर्तितम् । पुण्यमेतदभिख्यातं त्रिषु लोकेषु भारत ।।"},
{"c": "13.98", "n": "17", "i": 67025, "v": "तस्मात्प्रयच्छ विप्रेभ्यश्छत्रोपानहमुत्तमम् । धर्मस्ते सुमहान्भावी न मेऽत्रास्ति विचारणा ।।"},
{"c": "13.98", "n": "18", "i": 67026, "v": "छत्रं हि भरतश्रेष्ठ यः प्रदद्याद्द्विजातये । शुभ्रं शतशलाकं वै स प्रेत्य सुखमेधते ।।"},
{"c": "13.98", "n": "19", "i": 67027, "v": "स शक्रलोके वसति पूज्यमानो द्विजातिभिः । अप्सरोभिश्च सततं देवैश्च भरतर्षभ ।।"},
{"c": "13.98", "n": "20", "i": 67028, "v": "दह्यमानाय विप्राय यः प्रयच्छत्युपानहौ । स्नातकाय महाबाहो संशिताय द्विजातये ।।"},
{"c": "13.98", "n": "21", "i": 67029, "v": "सोऽपि लोकानवाप्नोति दैवतैरभिपूजितान् । गोलोके स मुदा युक्तो वसति प्रेत्य भारत ।।"},
{"c": "13.98", "n": "22", "i": 67030, "v": "एतत्ते भरतश्रेष्ठ मया कार्त्स्न्येन कीर्तितम् । छत्रोपानहदानस्य फलं भरतसत्तम ।।"},
{"c": "13.99", "t": "युधिष्ठिर उवाच ।"},
{"c": "13.99", "n": "1", "i": 67031, "v": "आरामाणां तडागानां यत्फलं कुरुनन्दन । तदहं श्रोतुमिच्छामि त्वत्तोऽद्य भरतर्षभ ।।"},
{"c": "13.99", "t": "भीष्म उवाच ।"},
{"c": "13.99", "n": "2", "i": 67032, "v": "सुप्रदर्शा वनवती चित्रधातुविभूषिता । उपेता सर्वबीजैश्च श्रेष्ठा भूमिरिहोच्यते ।।"},
{"c": "13.99", "n": "3", "i": 67033, "v": "तस्याः क्षेत्रविशेषं च तडागानां निवेशनम् । औदकानि च सर्वाणि प्रवक्ष्याम्यनुपूर्वशः ।।"},
{"c": "13.99", "n": "4", "i": 67034, "v": "तडागानां च वक्ष्यामि कृतानां चापि ये गुणाः । त्रिषु लोकेषु सर्वत्र पूजितो यस्तडागवान् ।।"},
{"c": "13.99", "n": "5", "i": 67035, "v": "अथ वा मित्रसदनं मैत्रं मित्रविवर्धनम् । कीर्तिसंजननं श्रेष्ठं तडागानां निवेशनम् ।।"},
{"c": "13.99", "n": "6", "i": 67036, "v": "धर्मस्यार्थस्य कामस्य फलमाहुर्मनीषिणः । तडागं सुकृतं देशे क्षेत्रमेव महाश्रयम् ।।"},
{"c": "13.99", "n": "7", "i": 67037, "v": "चतुर्विधानां भूतानां तडागमुपलक्षयेत् । तडागानि च सर्वाणि दिशन्ति श्रियमुत्तमाम् ।।"},
{"c": "13.99", "n": "8", "i": 67038, "v": "देवा मनुष्या गन्धर्वाः पितरोरगराक्षसाः । स्थावराणि च भूतानि संश्रयन्ति जलाशयम् ।।"},
{"c": "13.99", "n": "9", "i": 67039, "v": "तस्मात्तांस्ते प्रवक्ष्यामि तडागे ये गुणाः स्मृताः । या च तत्र फलावाप्तिरृषिभिः समुदाहृता ।।"},
{"c": "13.99", "n": "10", "i": 67040, "v": "वर्षमात्रे तडागे तु सलिलं यस्य तिष्ठति । अग्निहोत्रफलं तस्य फलमाहुर्मनीषिणः ।।"},
{"c": "13.99", "n": "11", "i": 67041, "v": "शरत्काले तु सलिलं तडागे यस्य तिष्ठति । गोसहस्रस्य स प्रेत्य लभते फलमुत्तमम् ।।"},
{"c": "13.99", "n": "12", "i": 67042, "v": "हेमन्तकाले सलिलं तडागे यस्य तिष्ठति । स वै बहुसुवर्णस्य यज्ञस्य लभते फलम् ।।"},
{"c": "13.99", "n": "13", "i": 67043, "v": "यस्य वै शैशिरे काले तडागे सलिलं भवेत् । अग्निष्टोमस्य यज्ञस्य फलमाहुर्मनीषिणः ।।"},
{"c": "13.99", "n": "14", "i": 67044, "v": "तडागं सुकृतं यस्य वसन्ते तु महाश्रयम् । अतिरात्रस्य यज्ञस्य फलं स समुपाश्नुते ।।"},
{"c": "13.99", "n": "15", "i": 67045, "v": "निदाघकाले पानीयं तडागे यस्य तिष्ठति । वाजपेयसमं तस्य फलं वै मुनयो विदुः ।।"},
{"c": "13.99", "n": "16", "i": 67046, "v": "स कुलं तारयेत्सर्वं यस्य खाते जलाशये । गावः पिबन्ति पानीयं साधवश्च नराः सदा ।।"},
{"c": "13.99", "n": "17", "i": 67047, "v": "तडागे यस्य गावस्तु पिबन्ति तृषिता जलम् । मृगपक्षिमनुष्याश्च सोऽश्वमेधफलं लभेत् ।।"},
{"c": "13.99", "n": "18", "i": 67048, "v": "यत्पिबन्ति जलं तत्र स्नायन्ते विश्रमन्ति च । तडागदस्य तत्सर्वं प्रेत्यानन्त्याय कल्पते ।।"},
{"c": "13.99", "n": "19", "i": 67049, "v": "दुर्लभं सलिलं तात विशेषेण परत्र वै । पानीयस्य प्रदानेन प्रीतिर्भवति शाश्वती ।।"},
{"c": "13.99", "n": "20", "i": 67050, "v": "तिलान्ददत पानीयं दीपान्ददत जाग्रत । ज्ञातिभिः सह मोदध्वमेतत्प्रेतेषु दुर्लभम् ।।"},
{"c": "13.99", "n": "21", "i": 67051, "v": "सर्वदानैर्गुरुतरं सर्वदानैर्विशिष्यते । पानीयं नरशार्दूल तस्माद्दातव्यमेव हि ।।"},
{"c": "13.99", "n": "22", "i": 67052, "v": "एवमेतत्तडागेषु कीर्तितं फलमुत्तमम् । अत ऊर्ध्वं प्रवक्ष्यामि वृक्षाणामपि रोपणे ।।"},
{"c": "13.99", "n": "23", "i": 67053, "v": "स्थावराणां च भूतानां जातयः षट्प्रकीर्तिताः । वृक्षगुल्मलतावल्ल्यस्त्वक्सारास्तृणजातयः ।।"},
{"c": "13.99", "n": "24", "i": 67054, "v": "एता जात्यस्तु वृक्षाणां तेषां रोपे गुणास्त्विमे । कीर्तिश्च मानुषे लोके प्रेत्य चैव फलं शुभम् ।।"},
{"c": "13.99", "n": "25", "i": 67055, "v": "लभते नाम लोके च पितृभिश्च महीयते । देवलोकगतस्यापि नाम तस्य न नश्यति ।।"},
{"c": "13.99", "n": "26", "i": 67056, "v": "अतीतानागते चोभे पितृवंशं च भारत । तारयेद्वृक्षरोपी च तस्माद्वृक्षान्प्ररोपयेत् ।।"},
{"c": "13.99", "n": "27", "i": 67057, "v": "तस्य पुत्रा भवन्त्येते पादपा नात्र संशयः । परलोकगतः स्वर्गं लोकांश्चाप्नोति सोऽव्ययान् ।।"},
{"c": "13.99", "n": "28", "i": 67058, "v": "पुष्पैः सुरगणान्वृक्षाः फलैश्चापि तथा पितॄन् । छायया चातिथींस्तात पूजयन्ति महीरुहाः ।।"},
{"c": "13.99", "n": "29", "i": 67059, "v": "किंनरोरगरक्षांसि देवगन्धर्वमानवाः । तथा ऋषिगणाश्चैव संश्रयन्ति महीरुहान् ।।"},
{"c": "13.99", "n": "30", "i": 67060, "v": "पुष्पिताः फलवन्तश्च तर्पयन्तीह मानवान् । वृक्षदं पुत्रवद्वृक्षास्तारयन्ति परत्र च ।।"},
{"c": "13.99", "n": "31", "i": 67061, "v": "तस्मात्तडागे वृक्षा वै रोप्याः श्रेयोर्थिना सदा । पुत्रवत्परिपाल्याश्च पुत्रास्ते धर्मतः स्मृताः ।।"},
{"c": "13.99", "n": "32", "i": 67062, "v": "तडागकृद्वृक्षरोपी इष्टयज्ञश्च यो द्विजः । एते स्वर्गे महीयन्ते ये चान्ये सत्यवादिनः ।।"},
{"c": "13.99", "n": "33", "i": 67063, "v": "तस्मात्तडागं कुर्वीत आरामांश्चैव रोपयेत् । यजेच्च विविधैर्यज्ञैः सत्यं च सततं वदेत् ।।"},
{"c": "13.100", "t": "युधिष्ठिर उवाच ।"},
{"c": "13.100", "n": "1", "i": 67064, "v": "गार्हस्थ्यं धर्ममखिलं प्रब्रूहि भरतर्षभ । ऋद्धिमाप्नोति किं कृत्वा मनुष्य इह पार्थिव ।।"},
{"c": "13.100", "t": "भीष्म उवाच ।"},
{"c": "13.100", "n": "2", "i": 67065, "v": "अत्र ते वर्तयिष्यामि पुरावृत्तं जनाधिप । वासुदेवस्य संवादं पृथिव्याश्चैव भारत ।।"},
{"c": "13.100", "n": "3", "i": 67066, "v": "संस्तूय पृथिवीं देवीं वासुदेवः प्रतापवान् । पप्रच्छ भरतश्रेष्ठ यदेतत्पृच्छसेऽद्य माम् ।।"},
{"c": "13.100", "t": "वासुदेव उवाच ।"},
{"c": "13.100", "n": "4", "i": 67067, "v": "गार्हस्थ्यं धर्ममाश्रित्य मया वा मद्विधेन वा । किमवश्यं धरे कार्यं किं वा कृत्वा सुखी भवेत् ।।"},
{"c": "13.100", "t": "पृथिव्युवाच ।"},
{"c": "13.100", "n": "5", "i": 67068, "v": "ऋषयः पितरो देवा मनुष्याश्चैव माधव । इज्याश्चैवार्चनीयाश्च यथा चैवं निबोध मे ।।"},
{"c": "13.100", "n": "6", "i": 67069, "v": "सदा यज्ञेन देवांश्च आतिथ्येन च मानवान् । छन्दतश्च यथानित्यमर्हान्युञ्जीत नित्यशः । तेन ह्यृषिगणाः प्रीता भवन्ति मधुसूदन ।।"},
{"c": "13.100", "n": "7", "i": 67070, "v": "नित्यमग्निं परिचरेदभुक्त्वा बलिकर्म च । कुर्यात्तथैव देवा वै प्रीयन्ते मधुसूदन ।।"},
{"c": "13.100", "n": "8", "i": 67071, "v": "कुर्यादहरहः श्राद्धमन्नाद्येनोदकेन वा । पयोमूलफलैर्वापि पितॄणां प्रीतिमाहरन् ।।"},
{"c": "13.100", "n": "9", "i": 67072, "v": "सिद्धान्नाद्वैश्वदेवं वै कुर्यादग्नौ यथाविधि । अग्नीषोमं वैश्वदेवं धान्वन्तर्यमनन्तरम् ।।"},
{"c": "13.100", "n": "10", "i": 67073, "v": "प्रजानां पतये चैव पृथग्घोमो विधीयते । तथैव चानुपूर्व्येण बलिकर्म प्रयोजयेत् ।।"},
{"c": "13.100", "n": "11", "i": 67074, "v": "दक्षिणायां यमायेह प्रतीच्यां वरुणाय च । सोमाय चाप्युदीच्यां वै वास्तुमध्ये द्विजातये ।।"},
{"c": "13.100", "n": "12", "i": 67075, "v": "धन्वन्तरेः प्रागुदीच्यां प्राच्यां शक्राय माधव । मनोर्वै इति च प्राहुर्बलिं द्वारे गृहस्य वै । मरुद्भ्यो देवताभ्यश्च बलिमन्तर्गृहे हरेत् ।।"},
{"c": "13.100", "n": "13", "i": 67076, "v": "तथैव विश्वेदेवेभ्यो बलिमाकाशतो हरेत् । निशाचरेभ्यो भूतेभ्यो बलिं नक्तं तथा हरेत् ।।"},
{"c": "13.100", "n": "14", "i": 67077, "v": "एवं कृत्वा बलिं सम्यग्दद्याद्भिक्षां द्विजातये । अलाभे ब्राह्मणस्याग्नावग्रमुत्क्षिप्य निक्षिपेत् ।।"},
{"c": "13.100", "n": "15", "i": 67078, "v": "यदा श्राद्धं पितृभ्यश्च दातुमिच्छेत मानवः । तदा पश्चात्प्रकुर्वीत निवृत्ते श्राद्धकर्मणि ।।"},
{"c": "13.100", "n": "16", "i": 67079, "v": "पितॄन्संतर्पयित्वा तु बलिं कुर्याद्विधानतः । वैश्वदेवं ततः कुर्यात्पश्चाद्ब्राह्मणवाचनम् ।।"},
{"c": "13.100", "n": "17", "i": 67080, "v": "ततोऽन्नेनावशेषेण भोजयेदतिथीनपि । अर्चापूर्वं महाराज ततः प्रीणाति मानुषान् ।।"},
{"c": "13.100", "n": "18", "i": 67081, "v": "अनित्यं हि स्थितो यस्मात्तस्मादतिथिरुच्यते ।।"},
{"c": "13.100", "n": "19", "i": 67082, "v": "आचार्यस्य पितुश्चैव सख्युराप्तस्य चातिथेः । इदमस्ति गृहे मह्यमिति नित्यं निवेदयेत् ।।"},
{"c": "13.100", "n": "20", "i": 67083, "v": "ते यद्वदेयुस्तत्कुर्यादिति धर्मो विधीयते । गृहस्थः पुरुषः कृष्ण शिष्टाशी च सदा भवेत् ।।"},
{"c": "13.100", "n": "21", "i": 67084, "v": "राजर्त्विजं स्नातकं च गुरुं श्वशुरमेव च । अर्चयेन्मधुपर्केण परिसंवत्सरोषितान् ।।"},
{"c": "13.100", "n": "22", "i": 67085, "v": "श्वभ्यश्च श्वपचेभ्यश्च वयोभ्यश्चावपेद्भुवि । वैश्वदेवं हि नामैतत्सायंप्रातर्विधीयते ।।"},
{"c": "13.100", "n": "23", "i": 67086, "v": "एतांस्तु धर्मान्गार्हस्थान्यः कुर्यादनसूयकः । स इहर्द्धिं परां प्राप्य प्रेत्य नाके महीयते ।।"},
{"c": "13.100", "t": "भीष्म उवाच ।"},
{"c": "13.100", "n": "24", "i": 67087, "v": "इति भूमेर्वचः श्रुत्वा वासुदेवः प्रतापवान् । तथा चकार सततं त्वमप्येवं समाचर ।।"},
{"c": "13.100", "n": "25", "i": 67088, "v": "एवं गृहस्थधर्मं त्वं चेतयानो नराधिप । इहलोके यशः प्राप्य प्रेत्य स्वर्गमवाप्स्यसि ।।"},
{"c": "13.101", "t": "युधिष्ठिर उवाच ।"},
{"c": "13.101", "n": "1", "i": 67089, "v": "आलोकदानं नामैतत्कीदृशं भरतर्षभ । कथमेतत्समुत्पन्नं फलं चात्र ब्रवीहि मे ।।"},
{"c": "13.101", "t": "भीष्म उवाच ।"},
{"c": "13.101", "n": "2", "i": 67090, "v": "अत्राप्युदाहरन्तीममितिहासं पुरातनम् । मनोः प्रजापतेर्वादं सुवर्णस्य च भारत ।।"},
{"c": "13.101", "n": "3", "i": 67091, "v": "तपस्वी कश्चिदभवत्सुवर्णो नाम नामतः । वर्णतो हेमवर्णः स सुवर्ण इति पप्रथे ।।"},
{"c": "13.101", "n": "4", "i": 67092, "v": "कुलशीलगुणोपेतः स्वाध्याये च परं गतः । बहून्स्ववंशप्रभवान्समतीतः स्वकैर्गुणैः ।।"},
{"c": "13.101", "n": "5", "i": 67093, "v": "स कदाचिन्मनुं विप्रो ददर्शोपससर्प च । कुशलप्रश्नमन्योन्यं तौ च तत्र प्रचक्रतुः ।।"},
{"c": "13.101", "n": "6", "i": 67094, "v": "ततस्तौ सिद्धसंकल्पौ मेरौ काञ्चनपर्वते । रमणीये शिलापृष्ठे सहितौ संन्यषीदताम् ।।"},
{"c": "13.101", "n": "7", "i": 67095, "v": "तत्र तौ कथयामास्तां कथा नानाविधाश्रयाः । ब्रह्मर्षिदेवदैत्यानां पुराणानां महात्मनाम् ।।"},
{"c": "13.101", "n": "8", "i": 67096, "v": "सुवर्णस्त्वब्रवीद्वाक्यं मनुं स्वायंभुवं प्रभुम् । हितार्थं सर्वभूतानां प्रश्नं मे वक्तुमर्हसि ।।"},
{"c": "13.101", "n": "9", "i": 67097, "v": "सुमनोभिर्यदिज्यन्ते दैवतानि प्रजेश्वर । किमेतत्कथमुत्पन्नं फलयोगं च शंस मे ।।"},
{"c": "13.101", "t": "मनुरुवाच ।"},
{"c": "13.101", "n": "10", "i": 67098, "v": "अत्राप्युदाहरन्तीममितिहासं पुरातनम् । शुक्रस्य च बलेश्चैव संवादं वै समागमे ।।"},
{"c": "13.101", "n": "11", "i": 67099, "v": "बलेर्वैरोचनस्येह त्रैलोक्यमनुशासतः । समीपमाजगामाशु शुक्रो भृगुकुलोद्वहः ।।"},
{"c": "13.101", "n": "12", "i": 67100, "v": "तमर्घ्यादिभिरभ्यर्च्य भार्गवं सोऽसुराधिपः । निषसादासने पश्चाद्विधिवद्भूरिदक्षिणः ।।"},
{"c": "13.101", "n": "13", "i": 67101, "v": "कथेयमभवत्तत्र या त्वया परिकीर्तिता । सुमनोधूपदीपानां संप्रदाने फलं प्रति ।।"},
{"c": "13.101", "n": "14", "i": 67102, "v": "ततः पप्रच्छ दैत्येन्द्रः कवीन्द्रं प्रश्नमुत्तमम् । सुमनोधूपदीपानां किं फलं ब्रह्मवित्तम । प्रदानस्य द्विजश्रेष्ठ तद्भवान्वक्तुमर्हति ।।"},
{"c": "13.101", "t": "शुक्र उवाच ।"},
{"c": "13.101", "n": "15", "i": 67103, "v": "तपः पूर्वं समुत्पन्नं धर्मस्तस्मादनन्तरम् । एतस्मिन्नन्तरे चैव वीरुदोषध्य एव च ।।"},
{"c": "13.101", "n": "16", "i": 67104, "v": "सोमस्यात्मा च बहुधा संभूतः पृथिवीतले । अमृतं च विषं चैव याश्चान्यास्तुल्यजातयः ।।"},
{"c": "13.101", "n": "17", "i": 67105, "v": "अमृतं मनसः प्रीतिं सद्यः पुष्टिं ददाति च । मनो ग्लपयते तीव्रं विषं गन्धेन सर्वशः ।।"},
{"c": "13.101", "n": "18", "i": 67106, "v": "अमृतं मङ्गलं विद्धि महद्विषममङ्गलम् । ओषध्यो ह्यमृतं सर्वं विषं तेजोऽग्निसंभवम् ।।"},
{"c": "13.101", "n": "19", "i": 67107, "v": "मनो ह्लादयते यस्माच्छ्रियं चापि दधाति ह । तस्मात्सुमनसः प्रोक्ता नरैः सुकृतकर्मभिः ।।"},
{"c": "13.101", "n": "20", "i": 67108, "v": "देवताभ्यः सुमनसो यो ददाति नरः शुचिः । तस्मात्सुमनसः प्रोक्ता यस्मात्तुष्यन्ति देवताः ।।"},
{"c": "13.101", "n": "21", "i": 67109, "v": "यं यमुद्दिश्य दीयेरन्देवं सुमनसः प्रभो । मङ्गलार्थं स तेनास्य प्रीतो भवति दैत्यप ।।"},
{"c": "13.101", "n": "22", "i": 67110, "v": "ज्ञेयास्तूग्राश्च सौम्याश्च तेजस्विन्यश्च ताः पृथक् । ओषध्यो बहुवीर्याश्च बहुरूपास्तथैव च ।।"},
{"c": "13.101", "n": "23", "i": 67111, "v": "यज्ञियानां च वृक्षाणामयज्ञियान्निबोध मे । आसुराणि च माल्यानि दैवतेभ्यो हितानि च ।।"},
{"c": "13.101", "n": "24", "i": 67112, "v": "राक्षसानां सुराणां च यक्षाणां च तथा प्रियाः । पितॄणां मानुषाणां च कान्ता यास्त्वनुपूर्वशः ।।"},
{"c": "13.101", "n": "25", "i": 67113, "v": "वन्या ग्राम्याश्चेह तथा कृष्टोप्ताः पर्वताश्रयाः । अकण्टकाः कण्टकिन्यो गन्धरूपरसान्विताः ।।"},
{"c": "13.101", "n": "26", "i": 67114, "v": "द्विविधो हि स्मृतो गन्ध इष्टोऽनिष्टश्च पुष्पजः । इष्टगन्धानि देवानां पुष्पाणीति विभावयेत् ।।"},
{"c": "13.101", "n": "27", "i": 67115, "v": "अकण्टकानां वृक्षाणां श्वेतप्रायाश्च वर्णतः । तेषां पुष्पाणि देवानामिष्टानि सततं प्रभो ।।"},
{"c": "13.101", "n": "28", "i": 67116, "v": "जलजानि च माल्यानि पद्मादीनि च यानि च । गन्धर्वनागयक्षेभ्यस्तानि दद्याद्विचक्षणः ।।"},
{"c": "13.101", "n": "29", "i": 67117, "v": "ओषध्यो रक्तपुष्पाश्च कटुकाः कण्टकान्विताः । शत्रूणामभिचारार्थमथर्वसु निदर्शिताः ।।"},
{"c": "13.101", "n": "30", "i": 67118, "v": "तीक्ष्णवीर्यास्तु भूतानां दुरालम्भाः सकण्टकाः । रक्तभूयिष्ठवर्णाश्च कृष्णाश्चैवोपहारयेत् ।।"},
{"c": "13.101", "n": "31", "i": 67119, "v": "मनोहृदयनन्दिन्यो विमर्दे मधुराश्च याः । चारुरूपाः सुमनसो मानुषाणां स्मृता विभो ।।"},
{"c": "13.101", "n": "32", "i": 67120, "v": "न तु श्मशानसंभूता न देवायतनोद्भवाः । संनयेत्पुष्टियुक्तेषु विवाहेषु रहःसु च ।।"},
{"c": "13.101", "n": "33", "i": 67121, "v": "गिरिसानुरुहाः सौम्या देवानामुपपादयेत् । प्रोक्षिताभ्युक्षिताः सौम्या यथायोगं यथास्मृति ।।"},
{"c": "13.101", "n": "34", "i": 67122, "v": "गन्धेन देवास्तुष्यन्ति दर्शनाद्यक्षराक्षसाः । नागाः समुपभोगेन त्रिभिरेतैस्तु मानुषाः ।।"},
{"c": "13.101", "n": "35", "i": 67123, "v": "सद्यः प्रीणाति देवान्वै ते प्रीता भावयन्त्युत । संकल्पसिद्धा मर्त्यानामीप्सितैश्च मनोरथैः ।।"},
{"c": "13.101", "n": "36", "i": 67124, "v": "देवाः प्रीणन्ति सततं मानिता मानयन्ति च । अवज्ञातावधूताश्च निर्दहन्त्यधमान्नरान् ।।"},
{"c": "13.101", "n": "37", "i": 67125, "v": "अतऊर्ध्वं प्रवक्ष्यामि धूपदानविधौ फलम् । धूपांश्च विविधान्साधूनसाधूंश्च निबोध मे ।।"},
{"c": "13.101", "n": "38", "i": 67126, "v": "निर्यासः सरलश्चैव कृत्रिमश्चैव ते त्रयः । इष्टानिष्टो भवेद्गन्धस्तन्मे विस्तरतः शृणु ।।"},
{"c": "13.101", "n": "39", "i": 67127, "v": "निर्यासाः सल्लकीवर्ज्या देवानां दयितास्तु ते । गुग्गुलुः प्रवरस्तेषां सर्वेषामिति निश्चयः ।।"},
{"c": "13.101", "n": "40", "i": 67128, "v": "अगुरुः सारिणां श्रेष्ठो यक्षराक्षसभोगिनाम् । दैत्यानां सल्लकीजश्च काङ्क्षितो यश्च तद्विधः ।।"},
{"c": "13.101", "n": "41", "i": 67129, "v": "अथ सर्जरसादीनां गन्धैः पार्थिवदारवैः । फाणितासवसंयुक्तैर्मनुष्याणां विधीयते ।।"},
{"c": "13.101", "n": "42", "i": 67130, "v": "देवदानवभूतानां सद्यस्तुष्टिकरः स्मृतः । येऽन्ये वैहारिकास्ते तु मानुषाणामिति स्मृताः ।।"},
{"c": "13.101", "n": "43", "i": 67131, "v": "य एवोक्ताः सुमनसां प्रदाने गुणहेतवः । धूपेष्वपि परिज्ञेयास्त एव प्रीतिवर्धनाः ।।"},
{"c": "13.101", "n": "44", "i": 67132, "v": "दीपदाने प्रवक्ष्यामि फलयोगमनुत्तमम् । यथा येन यदा चैव प्रदेया यादृशाश्च ते ।।"},
{"c": "13.101", "n": "45", "i": 67133, "v": "ज्योतिस्तेजः प्रकाशश्चाप्यूर्ध्वगं चापि वर्ण्यते । प्रदानं तेजसां तस्मात्तेजो वर्धयते नृणाम् ।।"},
{"c": "13.101", "n": "46", "i": 67134, "v": "अन्धं तमस्तमिस्रं च दक्षिणायनमेव च । उत्तरायणमेतस्माज्ज्योतिर्दानं प्रशस्यते ।।"},
{"c": "13.101", "n": "47", "i": 67135, "v": "यस्मादूर्ध्वगमेतत्तु तमसश्चैव भेषजम् । तस्मादूर्ध्वगतेर्दाता भवेदिति विनिश्चयः ।।"},
{"c": "13.101", "n": "48", "i": 67136, "v": "देवास्तेजस्विनो यस्मात्प्रभावन्तः प्रकाशकाः । तामसा राक्षसाश्चेति तस्माद्दीपः प्रदीयते ।।"},
{"c": "13.101", "n": "49", "i": 67137, "v": "आलोकदानाच्चक्षुष्मान्प्रभायुक्तो भवेन्नरः । तान्दत्त्वा नोपहिंसेत न हरेन्नोपनाशयेत् ।।"},
{"c": "13.101", "n": "50", "i": 67138, "v": "दीपहर्ता भवेदन्धस्तमोगतिरसुप्रभः । दीपप्रदः स्वर्गलोके दीपमाली विराजते ।।"},
{"c": "13.101", "n": "51", "i": 67139, "v": "हविषा प्रथमः कल्पो द्वितीयस्त्वौषधीरसैः । वसामेदोस्थिनिर्यासैर्न कार्यः पुष्टिमिच्छता ।।"},
{"c": "13.101", "n": "52", "i": 67140, "v": "गिरिप्रपाते गहने चैत्यस्थाने चतुष्पथे । दीपदाता भवेन्नित्यं य इच्छेद्भूतिमात्मनः ।।"},
{"c": "13.101", "n": "53", "i": 67141, "v": "कुलोद्द्योतो विशुद्धात्मा प्रकाशत्वं च गच्छति । ज्योतिषां चैव सालोक्यं दीपदाता नरः सदा ।।"},
{"c": "13.101", "n": "54", "i": 67142, "v": "बलिकर्मसु वक्ष्यामि गुणान्कर्मफलोदयान् । देवयक्षोरगनृणां भूतानामथ रक्षसाम् ।।"},
{"c": "13.101", "n": "55", "i": 67143, "v": "येषां नाग्रभुजो विप्रा देवतातिथिबालकाः । राक्षसानेव तान्विद्धि निर्वषट्कारमङ्गलान् ।।"},
{"c": "13.101", "n": "56", "i": 67144, "v": "तस्मादग्रं प्रयच्छेत देवेभ्यः प्रतिपूजितम् । शिरसा प्रणतश्चापि हरेद्बलिमतन्द्रितः ।।"},
{"c": "13.101", "n": "57", "i": 67145, "v": "गृह्या हि देवता नित्यमाशंसन्ति गृहात्सदा । बाह्याश्चागन्तवो येऽन्ये यक्षराक्षसपन्नगाः ।।"},
{"c": "13.101", "n": "58", "i": 67146, "v": "इतो दत्तेन जीवन्ति देवताः पितरस्तथा । ते प्रीताः प्रीणयन्त्येतानायुषा यशसा धनैः ।।"},
{"c": "13.101", "n": "59", "i": 67147, "v": "बलयः सह पुष्पैस्तु देवानामुपहारयेत् । दधिद्रप्सयुताः पुण्याः सुगन्धाः प्रियदर्शनाः ।।"},
{"c": "13.101", "n": "60", "i": 67148, "v": "कार्या रुधिरमांसाढ्या बलयो यक्षरक्षसाम् । सुरासवपुरस्कारा लाजोल्लेपनभूषिताः ।।"},
{"c": "13.101", "n": "61", "i": 67149, "v": "नागानां दयिता नित्यं पद्मोत्पलविमिश्रिताः । तिलान्गुडसुसंपन्नान्भूतानामुपहारयेत् ।।"},
{"c": "13.101", "n": "62", "i": 67150, "v": "अग्रदाताग्रभोगी स्याद्बलवर्णसमन्वितः । तस्मादग्रं प्रयच्छेत देवेभ्यः प्रतिपूजितम् ।।"},
{"c": "13.101", "n": "63", "i": 67151, "v": "ज्वलत्यहरहो वेश्म याश्चास्य गृहदेवताः । ताः पूज्या भूतिकामेन प्रसृताग्रप्रदायिना ।।"},
{"c": "13.101", "n": "64", "i": 67152, "v": "इत्येतदसुरेन्द्राय काव्यः प्रोवाच भार्गवः । सुवर्णाय मनुः प्राह सुवर्णो नारदाय च ।।"},
{"c": "13.101", "n": "65", "i": 67153, "v": "नारदोऽपि मयि प्राह गुणानेतान्महाद्युते । त्वमप्येतद्विदित्वेह सर्वमाचर पुत्रक ।।"},
{"c": "13.102", "t": "युधिष्ठिर उवाच ।"},
{"c": "13.102", "n": "1", "i": 67154, "v": "श्रुतं मे भरतश्रेष्ठ पुष्पधूपप्रदायिनाम् । फलं बलिविधाने च तद्भूयो वक्तुमर्हसि ।।"},
{"c": "13.102", "n": "2", "i": 67155, "v": "धूपप्रदानस्य फलं प्रदीपस्य तथैव च । बलयश्च किमर्थं वै क्षिप्यन्ते गृहमेधिभिः ।।"},
{"c": "13.102", "t": "भीष्म उवाच ।"},
{"c": "13.102", "n": "3", "i": 67156, "v": "अत्राप्युदाहरन्तीममितिहासं पुरातनम् । नहुषं प्रति संवादमगस्त्यस्य भृगोस्तथा ।।"},
{"c": "13.102", "n": "4", "i": 67157, "v": "नहुषो हि महाराज राजर्षिः सुमहातपाः । देवराज्यमनुप्राप्तः सुकृतेनेह कर्मणा ।।"},
{"c": "13.102", "n": "5", "i": 67158, "v": "तत्रापि प्रयतो राजन्नहुषस्त्रिदिवे वसन् । मानुषीश्चैव दिव्याश्च कुर्वाणो विविधाः क्रियाः ।।"},
{"c": "13.102", "n": "6", "i": 67159, "v": "मानुष्यस्तत्र सर्वाः स्म क्रियास्तस्य महात्मनः । प्रवृत्तास्त्रिदिवे राजन्दिव्याश्चैव सनातनाः ।।"},
{"c": "13.102", "n": "7", "i": 67160, "v": "अग्निकार्याणि समिधः कुशाः सुमनसस्तथा । बलयश्चान्नलाजाभिर्धूपनं दीपकर्म च ।।"},
{"c": "13.102", "n": "8", "i": 67161, "v": "सर्वं तस्य गृहे राज्ञः प्रावर्तत महात्मनः । जपयज्ञान्मनोयज्ञांस्त्रिदिवेऽपि चकार सः ।।"},
{"c": "13.102", "n": "9", "i": 67162, "v": "दैवतान्यर्चयंश्चापि विधिवत्स सुरेश्वरः । सर्वाण्येव यथान्यायं यथापूर्वमरिंदम ।।"},
{"c": "13.102", "n": "10", "i": 67163, "v": "अथेन्द्रस्य भविष्यत्वादहंकारस्तमाविशत् । सर्वाश्चैव क्रियास्तस्य पर्यहीयन्त भूपते ।।"},
{"c": "13.102", "n": "11", "i": 67164, "v": "स ऋषीन्वाहयामास वरदानमदान्वितः । परिहीनक्रियश्चापि दुर्बलत्वमुपेयिवान् ।।"},
{"c": "13.102", "n": "12", "i": 67165, "v": "तस्य वाहयतः कालो मुनिमुख्यांस्तपोधनान् । अहंकाराभिभूतस्य सुमहानत्यवर्तत ।।"},
{"c": "13.102", "n": "13", "i": 67166, "v": "अथ पर्यायश ऋषीन्वाहनायोपचक्रमे । पर्यायश्चाप्यगस्त्यस्य समपद्यत भारत ।।"},
{"c": "13.102", "n": "14", "i": 67167, "v": "अथागम्य महातेजा भृगुर्ब्रह्मविदां वरः । अगस्त्यमाश्रमस्थं वै समुपेत्येदमब्रवीत् ।।"},
{"c": "13.102", "n": "15", "i": 67168, "v": "एवं वयमसत्कारं देवेन्द्रस्यास्य दुर्मतेः । नहुषस्य किमर्थं वै मर्षयाम महामुने ।।"},
{"c": "13.102", "t": "अगस्त्य उवाच ।"},
{"c": "13.102", "n": "16", "i": 67169, "v": "कथमेष मया शक्यः शप्तुं यस्य महामुने । वरदेन वरो दत्तो भवतो विदितश्च सः ।।"},
{"c": "13.102", "n": "17", "i": 67170, "v": "यो मे दृष्टिपथं गच्छेत्स मे वश्यो भवेदिति । इत्यनेन वरो देवाद्याचितो गच्छता दिवम् ।।"},
{"c": "13.102", "n": "18", "i": 67171, "v": "एवं न दग्धः स मया भवता च न संशयः । अन्येनाप्यृषिमुख्येन न शप्तो न च पातितः ।।"},
{"c": "13.102", "n": "19", "i": 67172, "v": "अमृतं चैव पानाय दत्तमस्मै पुरा विभो । महात्मने तदर्थं च नास्माभिर्विनिपात्यते ।।"},
{"c": "13.102", "n": "20", "i": 67173, "v": "प्रायच्छत वरं देवः प्रजानां दुःखकारकम् । द्विजेष्वधर्मयुक्तानि स करोति नराधमः ।।"},
{"c": "13.102", "n": "21", "i": 67174, "v": "अत्र यत्प्राप्तकालं नस्तद्ब्रूहि वदतां वर । भवांश्चापि यथा ब्रूयात्कुर्वीमहि तथा वयम् ।।"},
{"c": "13.102", "t": "भृगुरुवाच ।"},
{"c": "13.102", "n": "22", "i": 67175, "v": "पितामहनियोगेन भवन्तमहमागतः । प्रतिकर्तुं बलवति नहुषे दर्पमास्थिते ।।"},
{"c": "13.102", "n": "23", "i": 67176, "v": "अद्य हि त्वा सुदुर्बुद्धी रथे योक्ष्यति देवराट् । अद्यैनमहमुद्वृत्तं करिष्येऽनिन्द्रमोजसा ।।"},
{"c": "13.102", "n": "24", "i": 67177, "v": "अद्येन्द्रं स्थापयिष्यामि पश्यतस्ते शतक्रतुम् । संचाल्य पापकर्माणमिन्द्रस्थानात्सुदुर्मतिम् ।।"},
{"c": "13.102", "n": "25", "i": 67178, "v": "अद्य चासौ कुदेवेन्द्रस्त्वां पदा धर्षयिष्यति । दैवोपहतचित्तत्वादात्मनाशाय मन्दधीः ।।"},
{"c": "13.102", "n": "26", "i": 67179, "v": "व्युत्क्रान्तधर्मं तमहं धर्षणामर्षितो भृशम् । अहिर्भवस्वेति रुषा शप्स्ये पापं द्विजद्रुहम् ।।"},
{"c": "13.102", "n": "27", "i": 67180, "v": "तत एनं सुदुर्बुद्धिं धिक्शब्दाभिहतत्विषम् । धरण्यां पातयिष्यामि प्रेक्षतस्ते महामुने ।।"},
{"c": "13.102", "n": "28", "i": 67181, "v": "नहुषं पापकर्माणमैश्वर्यबलमोहितम् । यथा च रोचते तुभ्यं तथा कर्तास्म्यहं मुने ।।"},
{"c": "13.102", "n": "29", "i": 67182, "v": "एवमुक्तस्तु भृगुणा मैत्रावरुणिरव्ययः । अगस्त्यः परमप्रीतो बभूव विगतज्वरः ।।"},
{"c": "13.103", "t": "युधिष्ठिर उवाच ।"},
{"c": "13.103", "n": "1", "i": 67183, "v": "कथं स वै विपन्नश्च कथं वै पातितो भुवि । कथं चानिन्द्रतां प्राप्तस्तद्भवान्वक्तुमर्हति ।।"},
{"c": "13.103", "t": "भीष्म उवाच ।"},
{"c": "13.103", "n": "2", "i": 67184, "v": "एवं तयोः संवदतोः क्रियास्तस्य महात्मनः । सर्वा एवाभ्यवर्तन्त या दिव्या याश्च मानुषाः ।।"},
{"c": "13.103", "n": "3", "i": 67185, "v": "तथैव दीपदानानि सर्वोपकरणानि च । बलिकर्म च यच्चान्यदुत्सेकाश्च पृथग्विधाः । सर्वास्तस्य समुत्पन्ना देवराज्ञो महात्मनः ।।"},
{"c": "13.103", "n": "4", "i": 67186, "v": "देवलोके नृलोके च सदाचारा बुधैः स्मृताः । ते चेद्भवन्ति राजेन्द्र ऋध्यन्ते गृहमेधिनः । धूपप्रदानैर्दीपैश्च नमस्कारैस्तथैव च ।।"},
{"c": "13.103", "n": "5", "i": 67187, "v": "यथा सिद्धस्य चान्नस्य द्विजायाग्रं प्रदीयते । बलयश्च गृहोद्देशे अतः प्रीयन्ति देवताः ।।"},
{"c": "13.103", "n": "6", "i": 67188, "v": "यथा च गृहिणस्तोषो भवेद्वै बलिकर्मणा । तथा शतगुणा प्रीतिर्देवतानां स्म जायते ।।"},
{"c": "13.103", "n": "7", "i": 67189, "v": "एवं धूपप्रदानं च दीपदानं च साधवः । प्रशंसन्ति नमस्कारैर्युक्तमात्मगुणावहम् ।।"},
{"c": "13.103", "n": "8", "i": 67190, "v": "स्नानेनाद्भिश्च यत्कर्म क्रियते वै विपश्चिता । नमस्कारप्रयुक्तेन तेन प्रीयन्ति देवताः । गृह्याश्च देवताः सर्वाः प्रीयन्ते विधिनार्चिताः ।।"},
{"c": "13.103", "n": "9", "i": 67191, "v": "इत्येतां बुद्धिमास्थाय नहुषः स नरेश्वरः । सुरेन्द्रत्वं महत्प्राप्य कृतवानेतदद्भुतम् ।।"},
{"c": "13.103", "n": "10", "i": 67192, "v": "कस्यचित्त्वथ कालस्य भाग्यक्षय उपस्थिते । सर्वमेतदवज्ञाय न चकारैतदीदृशम् ।।"},
{"c": "13.103", "n": "11", "i": 67193, "v": "ततः स परिहीणोऽभूत्सुरेन्द्रो बलिकर्मतः । धूपदीपोदकविधिं न यथावच्चकार ह । ततोऽस्य यज्ञविषयो रक्षोभिः पर्यबाध्यत ।।"},
{"c": "13.103", "n": "12", "i": 67194, "v": "अथागस्त्यमृषिश्रेष्ठं वाहनायाजुहाव ह । द्रुतं सरस्वतीकूलात्स्मयन्निव महाबलः ।।"},
{"c": "13.103", "n": "13", "i": 67195, "v": "ततो भृगुर्महातेजा मैत्रावरुणिमब्रवीत् । निमीलयस्व नयने जटा यावद्विशामि ते ।।"},
{"c": "13.103", "n": "14", "i": 67196, "v": "स्थाणुभूतस्य तस्याथ जटाः प्राविशदच्युतः । भृगुः स सुमहातेजाः पातनाय नृपस्य ह ।।"},
{"c": "13.103", "n": "15", "i": 67197, "v": "ततः स देवराट्प्राप्तस्तमृषिं वाहनाय वै । ततोऽगस्त्यः सुरपतिं वाक्यमाह विशां पते ।।"},
{"c": "13.103", "n": "16", "i": 67198, "v": "योजयस्वेन्द्र मां क्षिप्रं कं च देशं वहामि ते । यत्र वक्ष्यसि तत्र त्वां नयिष्यामि सुराधिप ।।"},
{"c": "13.103", "n": "17", "i": 67199, "v": "इत्युक्तो नहुषस्तेन योजयामास तं मुनिम् । भृगुस्तस्य जटासंस्थो बभूव हृषितो भृशम् ।।"},
{"c": "13.103", "n": "18", "i": 67200, "v": "न चापि दर्शनं तस्य चकार स भृगुस्तदा । वरदानप्रभावज्ञो नहुषस्य महात्मनः ।।"},
{"c": "13.103", "n": "19", "i": 67201, "v": "न चुकोप स चागस्त्यो युक्तोऽपि नहुषेण वै । तं तु राजा प्रतोदेन चोदयामास भारत ।।"},
{"c": "13.103", "n": "20", "i": 67202, "v": "न चुकोप स धर्मात्मा ततः पादेन देवराट् । अगस्त्यस्य तदा क्रुद्धो वामेनाभ्यहनच्छिरः ।।"},
{"c": "13.103", "n": "21", "i": 67203, "v": "तस्मिञ्शिरस्यभिहते स जटान्तर्गतो भृगुः । शशाप बलवत्क्रुद्धो नहुषं पापचेतसम् ।।"},
{"c": "13.103", "t": "भृगुरुवाच ।"},
{"c": "13.103", "n": "22", "i": 67204, "v": "यस्मात्पदाहनः क्रोधाच्छिरसीमं महामुनिम् । तस्मादाशु महीं गच्छ सर्पो भूत्वा सुदुर्मते ।।"},
{"c": "13.103", "n": "23", "i": 67205, "v": "इत्युक्तः स तदा तेन सर्पो भूत्वा पपात ह । अदृष्टेनाथ भृगुणा भूतले भरतर्षभ ।।"},
{"c": "13.103", "n": "24", "i": 67206, "v": "भृगुं हि यदि सोऽद्राक्षीन्नहुषः पृथिवीपते । न स शक्तोऽभविष्यद्वै पातने तस्य तेजसा ।।"},
{"c": "13.103", "n": "25", "i": 67207, "v": "स तु तैस्तैः प्रदानैश्च तपोभिर्नियमैस्तथा । पतितोऽपि महाराज भूतले स्मृतिमानभूत् । प्रसादयामास भृगुं शापान्तो मे भवेदिति ।।"},
{"c": "13.103", "n": "26", "i": 67208, "v": "ततोऽगस्त्यः कृपाविष्टः प्रासादयत तं भृगुम् । शापान्तार्थं महाराज स च प्रादात्कृपान्वितः ।।"},
{"c": "13.103", "t": "भृगुरुवाच ।"},
{"c": "13.103", "n": "27", "i": 67209, "v": "राजा युधिष्ठिरो नाम भविष्यति कुरूद्वहः । स त्वां मोक्षयिता शापादित्युक्त्वान्तरधीयत ।।"},
{"c": "13.103", "n": "28", "i": 67210, "v": "अगस्त्योऽपि महातेजाः कृत्वा कार्यं शतक्रतोः । स्वमाश्रमपदं प्रायात्पूज्यमानो द्विजातिभिः ।।"},
{"c": "13.103", "n": "29", "i": 67211, "v": "नहुषोऽपि त्वया राजंस्तस्माच्छापात्समुद्धृतः । जगाम ब्रह्मसदनं पश्यतस्ते जनाधिप ।।"},
{"c": "13.103", "n": "30", "i": 67212, "v": "तदा तु पातयित्वा तं नहुषं भूतले भृगुः । जगाम ब्रह्मसदनं ब्रह्मणे च न्यवेदयत् ।।"},
{"c": "13.103", "n": "31", "i": 67213, "v": "ततः शक्रं समानाय्य देवानाह पितामहः । वरदानान्मम सुरा नहुषो राज्यमाप्तवान् । स चागस्त्येन क्रुद्धेन भ्रंशितो भूतलं गतः ।।"},
{"c": "13.103", "n": "32", "i": 67214, "v": "न च शक्यं विना राज्ञा सुरा वर्तयितुं क्वचित् । तस्मादयं पुनः शक्रो देवराज्येऽभिषिच्यताम् ।।"},
{"c": "13.103", "n": "33", "i": 67215, "v": "एवं संभाषमाणं तु देवाः पार्थ पितामहम् । एवमस्त्विति संहृष्टाः प्रत्यूचुस्ते पितामहम् ।।"},
{"c": "13.103", "n": "34", "i": 67216, "v": "सोऽभिषिक्तो भगवता देवराज्येन वासवः । ब्रह्मणा राजशार्दूल यथापूर्वं व्यरोचत ।।"},
{"c": "13.103", "n": "35", "i": 67217, "v": "एवमेतत्पुरावृत्तं नहुषस्य व्यतिक्रमात् । स च तैरेव संसिद्धो नहुषः कर्मभिः पुनः ।।"},
{"c": "13.103", "n": "36", "i": 67218, "v": "तस्माद्दीपाः प्रदातव्याः सायं वै गृहमेधिभिः । दिव्यं चक्षुरवाप्नोति प्रेत्य दीपप्रदायकः । पूर्णचन्द्रप्रतीकाशा दीपदाश्च भवन्त्युत ।।"},
{"c": "13.103", "n": "37", "i": 67219, "v": "यावदक्षिनिमेषाणि ज्वलते तावतीः समाः । रूपवान्धनवांश्चापि नरो भवति दीपदः ।।"},
{"c": "13.104", "t": "युधिष्ठिर उवाच ।"},
{"c": "13.104", "n": "1", "i": 67220, "v": "ब्राह्मणस्वानि ये मन्दा हरन्ति भरतर्षभ । नृशंसकारिणो मूढाः क्व ते गच्छन्ति मानवाः ।।"},
{"c": "13.104", "t": "भीष्म उवाच ।"},
{"c": "13.104", "n": "2", "i": 67221, "v": "अत्राप्युदाहरन्तीममितिहासं पुरातनम् । चण्डालस्य च संवादं क्षत्रबन्धोश्च भारत ।।"},
{"c": "13.104", "t": "राजन्य उवाच ।"},
{"c": "13.104", "n": "3", "i": 67222, "v": "वृद्धरूपोऽसि चण्डाल बालवच्च विचेष्टसे । श्वखराणां रजःसेवी कस्मादुद्विजसे गवाम् ।।"},
{"c": "13.104", "n": "4", "i": 67223, "v": "साधुभिर्गर्हितं कर्म चण्डालस्य विधीयते । कस्माद्गोरजसा ध्वस्तमपां कुण्डे निषिञ्चसि ।।"},
{"c": "13.104", "t": "चण्डाल उवाच ।"},
{"c": "13.104", "n": "5", "i": 67224, "v": "ब्राह्मणस्य गवां राजन्ह्रियतीनां रजः पुरा । सोममुद्ध्वंसयामास तं सोमं येऽपिबन्द्विजाः ।।"},
{"c": "13.104", "n": "6", "i": 67225, "v": "दीक्षितश्च स राजापि क्षिप्रं नरकमाविशत् । सह तैर्याजकैः सर्वैर्ब्रह्मस्वमुपजीव्य तत् ।।"},
{"c": "13.104", "n": "7", "i": 67226, "v": "येऽपि तत्रापिबन्क्षीरं घृतं दधि च मानवाः । ब्राह्मणाः सहराजन्याः सर्वे नरकमाविशन् ।।"},
{"c": "13.104", "n": "8", "i": 67227, "v": "जघ्नुस्ताः पयसा पुत्रांस्तथा पौत्रान्विधुन्वतीः । पशूनवेक्षमाणाश्च साधुवृत्तेन दंपती ।।"},
{"c": "13.104", "n": "9", "i": 67228, "v": "अहं तत्रावसं राजन्ब्रह्मचारी जितेन्द्रियः । तासां मे रजसा ध्वस्तं भैक्षमासीन्नराधिप ।।"},
{"c": "13.104", "n": "10", "i": 67229, "v": "चण्डालोऽहं ततो राजन्भुक्त्वा तदभवं मृतः । ब्रह्मस्वहारी च नृपः सोऽप्रतिष्ठां गतिं ययौ ।।"},
{"c": "13.104", "n": "11", "i": 67230, "v": "तस्माद्धरेन्न विप्रस्वं कदाचिदपि किंचन । ब्रह्मस्वरजसा ध्वस्तं भुक्त्वा मां पश्य यादृशम् ।।"},
{"c": "13.104", "n": "12", "i": 67231, "v": "तस्मात्सोमोऽप्यविक्रेयः पुरुषेण विपश्चिता । विक्रयं हीह सोमस्य गर्हयन्ति मनीषिणः ।।"},
{"c": "13.104", "n": "13", "i": 67232, "v": "ये चैनं क्रीणते राजन्ये च विक्रीणते जनाः । ते तु वैवस्वतं प्राप्य रौरवं यान्ति सर्वशः ।।"},
{"c": "13.104", "n": "14", "i": 67233, "v": "सोमं तु रजसा ध्वस्तं विक्रीयाद्बुद्धिपूर्वकम् । श्रोत्रियो वार्धुषी भूत्वा चिररात्राय नश्यति । नरकं त्रिंशतं प्राप्य श्वविष्ठामुपजीवति ।।"},
{"c": "13.104", "n": "15", "i": 67234, "v": "श्वचर्यामतिमानं च सखिदारेषु विप्लवम् । तुलयाधारयद्धर्मो ह्यतिमानोऽतिरिच्यते ।।"},
{"c": "13.104", "n": "16", "i": 67235, "v": "श्वानं वै पापिनं पश्य विवर्णं हरिणं कृशम् । अतिमानेन भूतानामिमां गतिमुपागतम् ।।"},
{"c": "13.104", "n": "17", "i": 67236, "v": "अहं वै विपुले जातः कुले धनसमन्विते । अन्यस्मिञ्जन्मनि विभो ज्ञानविज्ञानपारगः ।।"},
{"c": "13.104", "n": "18", "i": 67237, "v": "अभवं तत्र जानानो ह्येतान्दोषान्मदात्तदा । संरब्ध एव भूतानां पृष्ठमांसान्यभक्षयम् ।।"},
{"c": "13.104", "n": "19", "i": 67238, "v": "सोऽहं तेन च वृत्तेन भोजनेन च तेन वै । इमामवस्थां संप्राप्तः पश्य कालस्य पर्ययम् ।।"},
{"c": "13.104", "n": "20", "i": 67239, "v": "आदीप्तमिव चैलान्तं भ्रमरैरिव चार्दितम् । धावमानं सुसंरब्धं पश्य मां रजसान्वितम् ।।"},
{"c": "13.104", "n": "21", "i": 67240, "v": "स्वाध्यायैस्तु महत्पापं तरन्ति गृहमेधिनः । दानैः पृथग्विधैश्चापि यथा प्राहुर्मनीषिणः ।।"},
{"c": "13.104", "n": "22", "i": 67241, "v": "तथा पापकृतं विप्रमाश्रमस्थं महीपते । सर्वसङ्गविनिर्मुक्तं छन्दांस्युत्तारयन्त्युत ।।"},
{"c": "13.104", "n": "23", "i": 67242, "v": "अहं तु पापयोन्यां वै प्रसूतः क्षत्रियर्षभ । निश्चयं नाधिगच्छामि कथं मुच्येयमित्युत ।।"},
{"c": "13.104", "n": "24", "i": 67243, "v": "जातिस्मरत्वं तु मम केनचित्पूर्वकर्मणा । शुभेन येन मोक्षं वै प्राप्तुमिच्छाम्यहं नृप ।।"},
{"c": "13.104", "n": "25", "i": 67244, "v": "त्वमिमं मे प्रपन्नाय संशयं ब्रूहि पृच्छते । चण्डालत्वात्कथमहं मुच्येयमिति सत्तम ।।"},
{"c": "13.104", "t": "राजन्य उवाच ।"},
{"c": "13.104", "n": "26", "i": 67245, "v": "चण्डाल प्रतिजानीहि येन मोक्षमवाप्स्यसि । ब्राह्मणार्थे त्यजन्प्राणान्गतिमिष्टामवाप्स्यसि ।।"},
{"c": "13.104", "n": "27", "i": 67246, "v": "दत्त्वा शरीरं क्रव्याद्भ्यो रणाग्नौ द्विजहेतुकम् । हुत्वा प्राणान्प्रमोक्षस्ते नान्यथा मोक्षमर्हसि ।।"},
{"c": "13.104", "t": "भीष्म उवाच ।"},
{"c": "13.104", "n": "28", "i": 67247, "v": "इत्युक्तः स तदा राजन्ब्रह्मस्वार्थे परंतप । हुत्वा रणमुखे प्राणान्गतिमिष्टामवाप ह ।।"},
{"c": "13.104", "n": "29", "i": 67248, "v": "तस्माद्रक्ष्यं त्वया पुत्र ब्रह्मस्वं भरतर्षभ । यदीच्छसि महाबाहो शाश्वतीं गतिमुत्तमाम् ।।"},
{"c": "13.105", "t": "युधिष्ठिर उवाच ।"},
{"c": "13.105", "n": "1", "i": 67249, "v": "एको लोकः सुकृतिनां सर्वे त्वाहो पितामह । उत तत्रापि नानात्वं तन्मे ब्रूहि पितामह ।।"},
{"c": "13.105", "t": "भीष्म उवाच ।"},
{"c": "13.105", "n": "2", "i": 67250, "v": "कर्मभिः पार्थ नानात्वं लोकानां यान्ति मानवाः । पुण्यान्पुण्यकृतो यान्ति पापान्पापकृतो जनाः ।।"},
{"c": "13.105", "n": "3", "i": 67251, "v": "अत्राप्युदाहरन्तीममितिहासं पुरातनम् । गौतमस्य मुनेस्तात संवादं वासवस्य च ।।"},
{"c": "13.105", "n": "4", "i": 67252, "v": "ब्राह्मणो गौतमः कश्चिन्मृदुर्दान्तो जितेन्द्रियः । महावने हस्तिशिशुं परिद्यूनममातृकम् ।।"},
{"c": "13.105", "n": "5", "i": 67253, "v": "तं दृष्ट्वा जीवयामास सानुक्रोशो धृतव्रतः । स तु दीर्घेण कालेन बभूवातिबलो महान् ।।"},
{"c": "13.105", "n": "6", "i": 67254, "v": "तं प्रभिन्नं महानागं प्रस्रुतं सर्वतो मदम् । धृतराष्ट्रस्य रूपेण शक्रो जग्राह हस्तिनम् ।।"},
{"c": "13.105", "n": "7", "i": 67255, "v": "ह्रियमाणं तु तं दृष्ट्वा गौतमः संशितव्रतः । अभ्यभाषत राजानं धृतराष्ट्रं महातपाः ।।"},
{"c": "13.105", "n": "8", "i": 67256, "v": "मा मे हार्षीर्हस्तिनं पुत्रमेनं; दुःखात्पुष्टं धृतराष्ट्राकृतज्ञ । मित्रं सतां सप्तपदं वदन्ति; मित्रद्रोहो नैव राजन्स्पृशेत्त्वाम् ।।"},
{"c": "13.105", "n": "9", "i": 67257, "v": "इध्मोदकप्रदातारं शून्यपालकमाश्रमे । विनीतमाचार्यकुले सुयुक्तं गुरुकर्मणि ।।"},
{"c": "13.105", "n": "10", "i": 67258, "v": "शिष्टं दान्तं कृतज्ञं च प्रियं च सततं मम । न मे विक्रोशतो राजन्हर्तुमर्हसि कुञ्जरम् ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "11", "i": 67259, "v": "गवां सहस्रं भवते ददामि; दासीशतं निष्कशतानि पञ्च । अन्यच्च वित्तं विविधं महर्षे; किं ब्राह्मणस्येह गजेन कृत्यम् ।।"},
{"c": "13.105", "t": "गौतम उवाच ।"},
{"c": "13.105", "n": "12", "i": 67260, "v": "त्वामेव गावोऽभि भवन्तु राज;न्दास्यः सनिष्का विविधं च रत्नम् । अन्यच्च वित्तं विविधं नरेन्द्र; किं ब्राह्मणस्येह धनेन कृत्यम् ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "13", "i": 67261, "v": "ब्राह्मणानां हस्तिभिर्नास्ति कृत्यं; राजन्यानां नागकुलानि विप्र । स्वं वाहनं नयतो नास्त्यधर्मो; नागश्रेष्ठाद्गौतमास्मान्निवर्त ।।"},
{"c": "13.105", "t": "गौतम उवाच ।"},
{"c": "13.105", "n": "14", "i": 67262, "v": "यत्र प्रेतो नन्दति पुण्यकर्मा; यत्र प्रेतः शोचति पापकर्मा । वैवस्वतस्य सदने महात्मन;स्तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "15", "i": 67263, "v": "ये निष्क्रिया नास्तिकाः श्रद्दधानाः; पापात्मान इन्द्रियार्थे निविष्टाः । यमस्य ते यातनां प्राप्नुवन्ति; परं गन्ता धृतराष्ट्रो न तत्र ।।"},
{"c": "13.105", "t": "गौतम उवाच ।"},
{"c": "13.105", "n": "16", "i": 67264, "v": "वैवस्वती संयमनी जनानां; यत्रानृतं नोच्यते यत्र सत्यम् । यत्राबला बलिनं यातयन्ति; तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "17", "i": 67265, "v": "ज्येष्ठां स्वसारं पितरं मातरं च; गुरुं यथा मानयन्तश्चरन्ति । तथाविधानामेष लोको महर्षे; परं गन्ता धृतराष्ट्रो न तत्र ।।"},
{"c": "13.105", "t": "गौतम उवाच ।"},
{"c": "13.105", "n": "18", "i": 67266, "v": "मन्दाकिनी वैश्रवणस्य राज्ञो; महाभोगा भोगिजनप्रवेश्या । गन्धर्वयक्षैरप्सरोभिश्च जुष्टा; तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "19", "i": 67267, "v": "अतिथिव्रताः सुव्रता ये जना वै; प्रतिश्रयं ददति ब्राह्मणेभ्यः । शिष्टाशिनः संविभज्याश्रितांश्च; मन्दाकिनीं तेऽपि विभूषयन्ति ।।"},
{"c": "13.105", "t": "गौतम उवाच ।"},
{"c": "13.105", "n": "20", "i": 67268, "v": "मेरोरग्रे यद्वनं भाति रम्यं; सुपुष्पितं किंनरगीतजुष्टम् । सुदर्शना यत्र जम्बूर्विशाला; तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "21", "i": 67269, "v": "ये ब्राह्मणा मृदवः सत्यशीला; बहुश्रुताः सर्वभूताभिरामाः । येऽधीयन्ते सेतिहासं पुराणं; मध्वाहुत्या जुह्वति च द्विजेभ्यः ।।"},
{"c": "13.105", "n": "22", "i": 67270, "v": "तथाविधानामेष लोको महर्षे; परं गन्ता धृतराष्ट्रो न तत्र । यद्विद्यते विदितं स्थानमस्ति; तद्ब्रूहि त्वं त्वरितो ह्येष यामि ।।"},
{"c": "13.105", "t": "गौतम उवाच ।"},
{"c": "13.105", "n": "23", "i": 67271, "v": "सुपुष्पितं किंनरराजजुष्टं; प्रियं वनं नन्दनं नारदस्य । गन्धर्वाणामप्सरसां च सद्म; तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "24", "i": 67272, "v": "ये नृत्तगीतकुशला जनाः सदा; ह्ययाचमानाः सहिताश्चरन्ति । तथाविधानामेष लोको महर्षे; परं गन्ता धृतराष्ट्रो न तत्र ।।"},
{"c": "13.105", "t": "गौतम उवाच ।"},
{"c": "13.105", "n": "25", "i": 67273, "v": "यत्रोत्तराः कुरवो भान्ति रम्या; देवैः सार्धं मोदमाना नरेन्द्र । यत्राग्नियौनाश्च वसन्ति विप्रा; ह्ययोनयः पर्वतयोनयश्च ।।"},
{"c": "13.105", "n": "26", "i": 67274, "v": "यत्र शक्रो वर्षति सर्वकामा;न्यत्र स्त्रियः कामचाराश्चरन्ति । यत्र चेर्ष्या नास्ति नारीनराणां; तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "27", "i": 67275, "v": "ये सर्वभूतेषु निवृत्तकामा; अमांसादा न्यस्तदण्डाश्चरन्ति । न हिंसन्ति स्थावरं जङ्गमं च; भूतानां ये सर्वभूतात्मभूताः ।।"},
{"c": "13.105", "n": "28", "i": 67276, "v": "निराशिषो निर्ममा वीतरागा; लाभालाभे तुल्यनिन्दाप्रशंसाः । तथाविधानामेष लोको महर्षे; परं गन्ता धृतराष्ट्रो न तत्र ।।"},
{"c": "13.105", "t": "गौतम उवाच ।"},
{"c": "13.105", "n": "29", "i": 67277, "v": "ततः परं भान्ति लोकाः सनातनाः; सुपुण्यगन्धा निर्मला वीतशोकाः । सोमस्य राज्ञः सदने महात्मन;स्तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "30", "i": 67278, "v": "ये दानशीला न प्रतिगृह्णते सदा; न चाप्यर्थानाददते परेभ्यः । येषामदेयमर्हते नास्ति किंचि;त्सर्वातिथ्याः सुप्रसादा जनाश्च ।।"},
{"c": "13.105", "n": "31", "i": 67279, "v": "ये क्षन्तारो नाभिजल्पन्ति चान्या;ञ्शक्ता भूत्वा सततं पुण्यशीलाः । तथाविधानामेष लोको महर्षे; परं गन्ता धृतराष्ट्रो न तत्र ।।"},
{"c": "13.105", "t": "गौतम उवाच ।"},
{"c": "13.105", "n": "32", "i": 67280, "v": "ततः परं भान्ति लोकाः सनातना; विरजसो वितमस्का विशोकाः । आदित्यस्य सुमहान्तः सुवृत्ता;स्तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "33", "i": 67281, "v": "स्वाध्यायशीला गुरुशुश्रूषणे रता;स्तपस्विनः सुव्रताः सत्यसंधाः । आचार्याणामप्रतिकूलभाषिणो; नित्योत्थिता गुरुकर्मस्वचोद्याः ।।"},
{"c": "13.105", "n": "34", "i": 67282, "v": "तथाविधानामेष लोको महर्षे; विशुद्धानां भावितवाङ्मतीनाम् । सत्ये स्थितानां वेदविदां महात्मनां; परं गन्ता धृतराष्ट्रो न तत्र ।।"},
{"c": "13.105", "t": "गौतम उवाच ।"},
{"c": "13.105", "n": "35", "i": 67283, "v": "ततः परे भान्ति लोकाः सनातनाः; सुपुण्यगन्धा विरजा विशोकाः । वरुणस्य राज्ञः सदने महात्मन;स्तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "36", "i": 67284, "v": "चातुर्मास्यैर्ये यजन्ते जनाः सदा; तथेष्टीनां दशशतं प्राप्नुवन्ति । ये चाग्निहोत्रं जुह्वति श्रद्दधाना; यथान्यायं त्रीणि वर्षाणि विप्राः ।।"},
{"c": "13.105", "n": "37", "i": 67285, "v": "स्वदारिणां धर्मधुरे महात्मनां; यथोचिते वर्त्मनि सुस्थितानाम् । धर्मात्मनामुद्वहतां गतिं तां; परं गन्ता धृतराष्ट्रो न तत्र ।।"},
{"c": "13.105", "t": "गौतम उवाच ।"},
{"c": "13.105", "n": "38", "i": 67286, "v": "इन्द्रस्य लोका विरजा विशोका; दुरन्वयाः काङ्क्षिता मानवानाम् । तस्याहं ते भवने भूरितेजसो; राजन्निमं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "39", "i": 67287, "v": "शतवर्षजीवी यश्च शूरो मनुष्यो; वेदाध्यायी यश्च यज्वाप्रमत्तः । एते सर्वे शक्रलोकं व्रजन्ति; परं गन्ता धृतराष्ट्रो न तत्र ।।"},
{"c": "13.105", "t": "गौतम उवाच ।"},
{"c": "13.105", "n": "40", "i": 67288, "v": "प्राजापत्याः सन्ति लोका महान्तो; नाकस्य पृष्ठे पुष्कला वीतशोकाः । मनीषिताः सर्वलोकोद्भवानां; तत्र त्वाहं हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "41", "i": 67289, "v": "ये राजानो राजसूयाभिषिक्ता; धर्मात्मानो रक्षितारः प्रजानाम् । ये चाश्वमेधावभृथाप्लुताङ्गा;स्तेषां लोका धृतराष्ट्रो न तत्र ।।"},
{"c": "13.105", "t": "गौतम उवाच ।"},
{"c": "13.105", "n": "42", "i": 67290, "v": "ततः परं भान्ति लोकाः सनातनाः; सुपुण्यगन्धा विरजा वीतशोकाः । तस्मिन्नहं दुर्लभे त्वाप्रधृष्ये; गवां लोके हस्तिनं यातयिष्ये ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "43", "i": 67291, "v": "यो गोसहस्री शतदः समां समां; यो गोशती दश दद्याच्च शक्त्या । तथा दशभ्यो यश्च दद्यादिहैकां; पञ्चभ्यो वा दानशीलस्तथैकाम् ।।"},
{"c": "13.105", "n": "44", "i": 67292, "v": "ये जीर्यन्ते ब्रह्मचर्येण विप्रा; ब्राह्मीं वाचं परिरक्षन्ति चैव । मनस्विनस्तीर्थयात्रापरायणा;स्ते तत्र मोदन्ति गवां विमाने ।।"},
{"c": "13.105", "n": "45", "i": 67293, "v": "प्रभासं मानसं पुण्यं पुष्कराणि महत्सरः । पुण्यं च नैमिषं तीर्थं बाहुदां करतोयिनीम् ।।"},
{"c": "13.105", "n": "46", "i": 67294, "v": "गयां गयशिरश्चैव विपाशां स्थूलवालुकाम् । तूष्णींगङ्गां दशगङ्गां महाह्रदमथापि च ।।"},
{"c": "13.105", "n": "47", "i": 67295, "v": "गौतमीं कौशिकीं पाकां महात्मानो धृतव्रताः । सरस्वतीदृषद्वत्यौ यमुनां ये प्रयान्ति च ।।"},
{"c": "13.105", "n": "48", "i": 67296, "v": "तत्र ते दिव्यसंस्थाना दिव्यमाल्यधराः शिवाः । प्रयान्ति पुण्यगन्धाढ्या धृतराष्ट्रो न तत्र वै ।।"},
{"c": "13.105", "t": "गौतम उवाच ।"},
{"c": "13.105", "n": "49", "i": 67297, "v": "यत्र शीतभयं नास्ति न चोष्णभयमण्वपि । न क्षुत्पिपासे न ग्लानिर्न दुःखं न सुखं तथा ।।"},
{"c": "13.105", "n": "50", "i": 67298, "v": "न द्वेष्यो न प्रियः कश्चिन्न बन्धुर्न रिपुस्तथा । न जरामरणे वापि न पुण्यं न च पातकम् ।।"},
{"c": "13.105", "n": "51", "i": 67299, "v": "तस्मिन्विरजसि स्फीते प्रज्ञासत्त्वव्यवस्थिते । स्वयंभुभवने पुण्ये हस्तिनं मे यतिष्यति ।।"},
{"c": "13.105", "t": "धृतराष्ट्र उवाच ।"},
{"c": "13.105", "n": "52", "i": 67300, "v": "निर्मुक्ताः सर्वसङ्गेभ्यो कृतात्मानो यतव्रताः । अध्यात्मयोगसंस्थाने युक्ताः स्वर्गगतिं गताः ।।"},
{"c": "13.105", "n": "53", "i": 67301, "v": "ते ब्रह्मभवनं पुण्यं प्राप्नुवन्तीह सात्त्विकाः । न तत्र धृतराष्ट्रस्ते शक्यो द्रष्टुं महामुने ।।"},
{"c": "13.105", "t": "गौतम उवाच ।"},
{"c": "13.105", "n": "54", "i": 67302, "v": "रथन्तरं यत्र बृहच्च गीयते; यत्र वेदी पुण्डरीकैः स्तृणोति । यत्रोपयाति हरिभिः सोमपीथी; तत्र त्वाहं हस्तिनं यातयिष्ये ।।"},
{"c": "13.105", "n": "55", "i": 67303, "v": "बुध्यामि त्वां वृत्रहणं शतक्रतुं; व्यतिक्रमन्तं भुवनानि विश्वा । कच्चिन्न वाचा वृजिनं कदाचि;दकार्षं ते मनसोऽभिषङ्गात् ।।"},
{"c": "13.105", "t": "शक्र उवाच ।"},
{"c": "13.105", "n": "56", "i": 67304, "v": "यस्मादिमं लोकपथं प्रजाना;मन्वागमं पदवादे गजस्य । तस्माद्भवान्प्रणतं मानुशास्तु; ब्रवीषि यत्तत्करवाणि सर्वम् ।।"},
{"c": "13.105", "t": "गौतम उवाच ।"},
{"c": "13.105", "n": "57", "i": 67305, "v": "श्वेतं करेणुं मम पुत्रनागं; यं मेऽहार्षीर्दशवर्षाणि बालम् । यो मे वने वसतोऽभूद्द्वितीय;स्तमेव मे देहि सुरेन्द्र नागम् ।।"},
{"c": "13.105", "t": "शक्र उवाच ।"},
{"c": "13.105", "n": "58", "i": 67306, "v": "अयं सुतस्ते द्विजमुख्य नाग;श्चाघ्रायते त्वामभिवीक्षमाणः । पादौ च ते नासिकयोपजिघ्रते; श्रेयो मम ध्याहि नमश्च तेऽस्तु ।।"},
{"c": "13.105", "t": "गौतम उवाच ।"},
{"c": "13.105", "n": "59", "i": 67307, "v": "शिवं सदैवेह सुरेन्द्र तुभ्यं; ध्यायामि पूजां च सदा प्रयुञ्जे । ममापि त्वं शक्र शिवं ददस्व; त्वया दत्तं प्रतिगृह्णामि नागम् ।।"},
{"c": "13.105", "t": "शक्र उवाच ।"},
{"c": "13.105", "n": "60", "i": 67308, "v": "येषां वेदा निहिता वै गुहायां; मनीषिणां सत्त्ववतां महात्मनाम् । तेषां त्वयैकेन महात्मनास्मि; बुद्धस्तस्मात्प्रीतिमांस्तेऽहमद्य ।।"},
{"c": "13.105", "n": "61", "i": 67309, "v": "हन्तैहि ब्राह्मण क्षिप्रं सह पुत्रेण हस्तिना । प्राप्नुहि त्वं शुभाँल्लोकानह्नाय च चिराय च ।।"},
{"c": "13.105", "t": "भीष्म उवाच ।"},
{"c": "13.105", "n": "62", "i": 67310, "v": "स गौतमं पुरस्कृत्य सह पुत्रेण हस्तिना । दिवमाचक्रमे वज्री सद्भिः सह दुरासदम् ।।"},
{"c": "13.106", "t": "युधिष्ठिर उवाच ।"},
{"c": "13.106", "n": "1", "i": 67311, "v": "दानं बहुविधाकारं शान्तिः सत्यमहिंसता । स्वदारतुष्टिश्चोक्ता ते फलं दानस्य चैव यत् ।।"},
{"c": "13.106", "n": "2", "i": 67312, "v": "पितामहस्य विदितं किमन्यत्र तपोबलात् । तपसो यत्परं तेऽद्य तन्मे व्याख्यातुमर्हसि ।।"},
{"c": "13.106", "t": "भीष्म उवाच ।"},
{"c": "13.106", "n": "3", "i": 67313, "v": "तपः प्रचक्षते यावत्तावल्लोका युधिष्ठिर । मतं मम तु कौन्तेय तपो नानशनात्परम् ।।"},
{"c": "13.106", "n": "4", "i": 67314, "v": "अत्राप्युदाहरन्तीममितिहासं पुरातनम् । भगीरथस्य संवादं ब्रह्मणश्च महात्मनः ।।"},
{"c": "13.106", "n": "5", "i": 67315, "v": "अतीत्य सुरलोकं च गवां लोकं च भारत । ऋषिलोकं च सोऽगच्छद्भगीरथ इति श्रुतिः ।।"},
{"c": "13.106", "n": "6", "i": 67316, "v": "तं दृष्ट्वा स वचः प्राह ब्रह्मा राजन्भगीरथम् । कथं भगीरथागास्त्वमिमं देशं दुरासदम् ।।"},
{"c": "13.106", "n": "7", "i": 67317, "v": "न हि देवा न गन्धर्वा न मनुष्या भगीरथ । आयान्त्यतप्ततपसः कथं वै त्वमिहागतः ।।"},
{"c": "13.106", "t": "भगीरथ उवाच ।"},
{"c": "13.106", "n": "8", "i": 67318, "v": "निःशङ्कमन्नमददं ब्राह्मणेभ्यः; शतं सहस्राणि सदैव दानम् । ब्राह्मं व्रतं नित्यमास्थाय विद्धि; न त्वेवाहं तस्य फलादिहागाम् ।।"},
{"c": "13.106", "n": "9", "i": 67319, "v": "दशैकरात्रान्दश पञ्चरात्रा;नेकादशैकादशकान्क्रतूंश्च । ज्योतिष्टोमानां च शतं यदिष्टं; फलेन तेनापि च नागतोऽहम् ।।"},
{"c": "13.106", "n": "10", "i": 67320, "v": "यच्चावसं जाह्नवीतीरनित्यः; शतं समास्तप्यमानस्तपोऽहम् । अदां च तत्राश्वतरीसहस्रं; नारीपुरं न च तेनाहमागाम् ।।"},
{"c": "13.106", "n": "11", "i": 67321, "v": "दशायुतानि चाश्वानामयुतानि च विंशतिम् । पुष्करेषु द्विजातिभ्यः प्रादां गाश्च सहस्रशः ।।"},
{"c": "13.106", "n": "12", "i": 67322, "v": "सुवर्णचन्द्रोडुपधारिणीनां; कन्योत्तमानामददं स्रग्विणीनाम् । षष्टिं सहस्राणि विभूषितानां; जाम्बूनदैराभरणैर्न तेन ।।"},
{"c": "13.106", "n": "13", "i": 67323, "v": "दशार्बुदान्यददं गोसवेज्या;स्वेकैकशो दश गा लोकनाथ । समानवत्साः पयसा समन्विताः; सुवर्णकांस्योपदुहा न तेन ।।"},
{"c": "13.106", "n": "14", "i": 67324, "v": "अप्तोर्यामेषु नियतमेकैकस्मिन्दशाददम् । गृष्टीनां क्षीरदात्रीणां रोहिणीनां न तेन च ।।"},
{"c": "13.106", "n": "15", "i": 67325, "v": "दोग्ध्रीणां वै गवां चैव प्रयुतानि दशैव ह । प्रादां दशगुणं ब्रह्मन्न च तेनाहमागतः ।।"},
{"c": "13.106", "n": "16", "i": 67326, "v": "वाजिनां बाह्लिजातानामयुतान्यददं दश । कर्काणां हेममालानां न च तेनाहमागतः ।।"},
{"c": "13.106", "n": "17", "i": 67327, "v": "कोटीश्च काञ्चनस्याष्टौ प्रादां ब्रह्मन्दश त्वहम् । एकैकस्मिन्क्रतौ तेन फलेनाहं न चागतः ।।"},
{"c": "13.106", "n": "18", "i": 67328, "v": "वाजिनां श्यामकर्णानां हरितानां पितामह । प्रादां हेमस्रजां ब्रह्मन्कोटीर्दश च सप्त च ।।"},
{"c": "13.106", "n": "19", "i": 67329, "v": "ईषादन्तान्महाकायान्काञ्चनस्रग्विभूषितान् । पत्नीमतः सहस्राणि प्रायच्छं दश सप्त च ।।"},
{"c": "13.106", "n": "20", "i": 67330, "v": "अलंकृतानां देवेश दिव्यैः कनकभूषणैः । रथानां काञ्चनाङ्गानां सहस्राण्यददं दश । सप्त चान्यानि युक्तानि वाजिभिः समलंकृतैः ।।"},
{"c": "13.106", "n": "21", "i": 67331, "v": "दक्षिणावयवाः केचिद्वेदैर्ये संप्रकीर्तिताः । वाजपेयेषु दशसु प्रादां तेनापि नाप्यहम् ।।"},
{"c": "13.106", "n": "22", "i": 67332, "v": "शक्रतुल्यप्रभावानामिज्यया विक्रमेण च । सहस्रं निष्ककण्ठानामददं दक्षिणामहम् ।।"},
{"c": "13.106", "n": "23", "i": 67333, "v": "विजित्य नृपतीन्सर्वान्मखैरिष्ट्वा पितामह । अष्टभ्यो राजसूयेभ्यो न च तेनाहमागतः ।।"},
{"c": "13.106", "n": "24", "i": 67334, "v": "स्रोतश्च यावद्गङ्गायाश्छन्नमासीज्जगत्पते । दक्षिणाभिः प्रवृत्ताभिर्मम नागां च तत्कृते ।।"},
{"c": "13.106", "n": "25", "i": 67335, "v": "वाजिनां च सहस्रे द्वे सुवर्णशतभूषिते । वरं ग्रामशतं चाहमेकैकस्य त्रिधाददम् । तपस्वी नियताहारः शममास्थाय वाग्यतः ।।"},
{"c": "13.106", "n": "26", "i": 67336, "v": "दीर्घकालं हिमवति गङ्गायाश्च दुरुत्सहाम् । मूर्ध्ना धारां महादेवः शिरसा यामधारयत् । न तेनाप्यहमागच्छं फलेनेह पितामह ।।"},
{"c": "13.106", "n": "27", "i": 67337, "v": "शम्याक्षेपैरयजं यच्च देवा;न्सद्यस्कानामयुतैश्चापि यत्तत् । त्रयोदशद्वादशाहांश्च देव; सपौण्डरीकान्न च तेषां फलेन ।।"},
{"c": "13.106", "n": "28", "i": 67338, "v": "अष्टौ सहस्राणि ककुद्मिनामहं; शुक्लर्षभाणामददं ब्राह्मणेभ्यः । एकैकं वै काञ्चनं शृङ्गमेभ्यः; पत्नीश्चैषामददं निष्ककण्ठीः ।।"},
{"c": "13.106", "n": "29", "i": 67339, "v": "हिरण्यरत्ननिचितानददं रत्नपर्वतान् । धनधान्यसमृद्धांश्च ग्रामाञ्शतसहस्रशः ।।"},
{"c": "13.106", "n": "30", "i": 67340, "v": "शतं शतानां गृष्टीनामददं चाप्यतन्द्रितः । इष्ट्वानेकैर्महायज्ञैर्ब्राह्मणेभ्यो न तेन च ।।"},
{"c": "13.106", "n": "31", "i": 67341, "v": "एकादशाहैरयजं सदक्षिणै;र्द्विर्द्वादशाहैरश्वमेधैश्च देव । आर्कायणैः षोडशभिश्च ब्रह्मं;स्तेषां फलेनेह न चागतोऽस्मि ।।"},
{"c": "13.106", "n": "32", "i": 67342, "v": "निष्कैककण्ठमददं योजनायतं; तद्विस्तीर्णं काञ्चनपादपानाम् । वनं चूतानां रत्नविभूषितानां; न चैव तेषामागतोऽहं फलेन ।।"},
{"c": "13.106", "n": "33", "i": 67343, "v": "तुरायणं हि व्रतमप्रधृष्य;मक्रोधनोऽकरवं त्रिंशतोऽब्दान् । शतं गवामष्ट शतानि चैव; दिने दिने ह्यददं ब्राह्मणेभ्यः ।।"},
{"c": "13.106", "n": "34", "i": 67344, "v": "पयस्विनीनामथ रोहिणीनां; तथैव चाप्यनडुहां लोकनाथ । प्रादां नित्यं ब्राह्मणेभ्यः सुरेश; नेहागतस्तेन फलेन चाहम् ।।"},
{"c": "13.106", "n": "35", "i": 67345, "v": "त्रिंशदग्निमहं ब्रह्मन्नयजं यच्च नित्यदा । अष्टाभिः सर्वमेधैश्च नरमेधैश्च सप्तभिः ।।"},
{"c": "13.106", "n": "36", "i": 67346, "v": "दशभिर्विश्वजिद्भिश्च शतैरष्टादशोत्तरैः । न चैव तेषां देवेश फलेनाहमिहागतः ।।"},
{"c": "13.106", "n": "37", "i": 67347, "v": "सरय्वां बाहुदायां च गङ्गायामथ नैमिषे । गवां शतानामयुतमददं न च तेन वै ।।"},
{"c": "13.106", "n": "38", "i": 67348, "v": "इन्द्रेण गुह्यं निहितं वै गुहायां; यद्भार्गवस्तपसेहाभ्यविन्दत् । जाज्वल्यमानमुशनस्तेजसेह; तत्साधयामास महं वरेण्यम् ।।"},
{"c": "13.106", "n": "39", "i": 67349, "v": "ततो मे ब्राह्मणास्तुष्टास्तस्मिन्कर्मणि साधिते । सहस्रमृषयश्चासन्ये वै तत्र समागताः । उक्तस्तैरस्मि गच्छ त्वं ब्रह्मलोकमिति प्रभो ।।"},
{"c": "13.106", "n": "40", "i": 67350, "v": "प्रीतेनोक्तः सहस्रेण ब्राह्मणानामहं प्रभो । इमं लोकमनुप्राप्तो मा भूत्तेऽत्र विचारणा ।।"},
{"c": "13.106", "n": "41", "i": 67351, "v": "कामं यथावद्विहितं विधात्रा; पृष्टेन वाच्यं तु मया यथावत् । तपो हि नान्यच्चानशनान्मतं मे; नमोऽस्तु ते देववर प्रसीद ।।"},
{"c": "13.106", "t": "भीष्म उवाच ।"},
{"c": "13.106", "n": "42", "i": 67352, "v": "इत्युक्तवन्तं तं ब्रह्मा राजानं स्म भगीरथम् । पूजयामास पूजार्हं विधिदृष्टेन कर्मणा ।।"},
{"c": "13.107", "t": "युधिष्ठिर उवाच ।"},
{"c": "13.107", "n": "1", "i": 67353, "v": "शतायुरुक्तः पुरुषः शतवीर्यश्च वैदिके । कस्मान्म्रियन्ते पुरुषा बाला अपि पितामह ।।"},
{"c": "13.107", "n": "2", "i": 67354, "v": "आयुष्मान्केन भवति स्वल्पायुर्वापि मानवः । केन वा लभते कीर्तिं केन वा लभते श्रियम् ।।"},
{"c": "13.107", "n": "3", "i": 67355, "v": "तपसा ब्रह्मचर्येण जपैर्होमैस्तथौषधैः । जन्मना यदि वाचारात्तन्मे ब्रूहि पितामह ।।"},
{"c": "13.107", "t": "भीष्म उवाच ।"},
{"c": "13.107", "n": "4", "i": 67356, "v": "अत्र ते वर्तयिष्यामि यन्मां त्वमनुपृच्छसि । अल्पायुर्येन भवति दीर्घायुर्वापि मानवः ।।"},
{"c": "13.107", "n": "5", "i": 67357, "v": "येन वा लभते कीर्तिं येन वा लभते श्रियम् । यथा च वर्तन्पुरुषः श्रेयसा संप्रयुज्यते ।।"},
{"c": "13.107", "n": "6", "i": 67358, "v": "आचाराल्लभते ह्यायुराचाराल्लभते श्रियम् । आचारात्कीर्तिमाप्नोति पुरुषः प्रेत्य चेह च ।।"},
{"c": "13.107", "n": "7", "i": 67359, "v": "दुराचारो हि पुरुषो नेहायुर्विन्दते महत् । त्रसन्ति यस्माद्भूतानि तथा परिभवन्ति च ।।"},
{"c": "13.107", "n": "8", "i": 67360, "v": "तस्मात्कुर्यादिहाचारं य इच्छेद्भूतिमात्मनः । अपि पापशरीरस्य आचारो हन्त्यलक्षणम् ।।"},
{"c": "13.107", "n": "9", "i": 67361, "v": "आचारलक्षणो धर्मः सन्तश्चाचारलक्षणाः । साधूनां च यथा वृत्तमेतदाचारलक्षणम् ।।"},
{"c": "13.107", "n": "10", "i": 67362, "v": "अप्यदृष्टं श्रुतं वापि पुरुषं धर्मचारिणम् । भूतिकर्माणि कुर्वाणं तं जनाः कुर्वते प्रियम् ।।"},
{"c": "13.107", "n": "11", "i": 67363, "v": "ये नास्तिका निष्क्रियाश्च गुरुशास्त्रातिलङ्घिनः । अधर्मज्ञा दुराचारास्ते भवन्ति गतायुषः ।।"},
{"c": "13.107", "n": "12", "i": 67364, "v": "विशीला भिन्नमर्यादा नित्यं संकीर्णमैथुनाः । अल्पायुषो भवन्तीह नरा निरयगामिनः ।।"},
{"c": "13.107", "n": "13", "i": 67365, "v": "सर्वलक्षणहीनोऽपि समुदाचारवान्नरः । श्रद्दधानोऽनसूयश्च शतं वर्षाणि जीवति ।।"},
{"c": "13.107", "n": "14", "i": 67366, "v": "अक्रोधनः सत्यवादी भूतानामविहिंसकः । अनसूयुरजिह्मश्च शतं वर्षाणि जीवति ।।"},
{"c": "13.107", "n": "15", "i": 67367, "v": "लोष्टमर्दी तृणच्छेदी नखखादी च यो नरः । नित्योच्छिष्टः संकुसुको नेहायुर्विन्दते महत् ।।"},
{"c": "13.107", "n": "16", "i": 67368, "v": "ब्राह्मे मुहूर्ते बुध्येत धर्मार्थौ चानुचिन्तयेत् । उत्थायाचम्य तिष्ठेत पूर्वां संध्यां कृताञ्जलिः ।।"},
{"c": "13.107", "n": "17", "i": 67369, "v": "एवमेवापरां संध्यां समुपासीत वाग्यतः । नेक्षेतादित्यमुद्यन्तं नास्तं यान्तं कदाचन ।।"},
{"c": "13.107", "n": "18", "i": 67370, "v": "ऋषयो दीर्घसंध्यत्वाद्दीर्घमायुरवाप्नुवन् । तस्मात्तिष्ठेत्सदा पूर्वां पश्चिमां चैव वाग्यतः ।।"},
{"c": "13.107", "n": "19", "i": 67371, "v": "ये च पूर्वामुपासन्ते द्विजाः संध्यां न पश्चिमाम् । सर्वांस्तान्धार्मिको राजा शूद्रकर्माणि कारयेत् ।।"},
{"c": "13.107", "n": "20", "i": 67372, "v": "परदारा न गन्तव्याः सर्ववर्णेषु कर्हिचित् । न हीदृशमनायुष्यं लोके किंचन विद्यते । यादृशं पुरुषस्येह परदारोपसेवनम् ।।"},
{"c": "13.107", "n": "21", "i": 67373, "v": "प्रसाधनं च केशानामञ्जनं दन्तधावनम् । पूर्वाह्ण एव कुर्वीत देवतानां च पूजनम् ।।"},
{"c": "13.107", "n": "22", "i": 67374, "v": "पुरीषमूत्रे नोदीक्षेन्नाधितिष्ठेत्कदाचन । उदक्यया च संभाषां न कुर्वीत कदाचन ।।"},
{"c": "13.107", "n": "23", "i": 67375, "v": "नोत्सृजेत पुरीषं च क्षेत्रे ग्रामस्य चान्तिके । उभे मूत्रपुरीषे तु नाप्सु कुर्यात्कदाचन ।।"},
{"c": "13.107", "n": "24", "i": 67376, "v": "प्राङ्मुखो नित्यमश्नीयाद्वाग्यतोऽन्नमकुत्सयन् । प्रस्कन्दयेच्च मनसा भुक्त्वा चाग्निमुपस्पृशेत् ।।"},
{"c": "13.107", "n": "25", "i": 67377, "v": "आयुष्यं प्राङ्मुखो भुङ्क्ते यशस्यं दक्षिणामुखः । धन्यं पश्चान्मुखो भुङ्क्ते ऋतं भुङ्क्ते उदङ्मुखः ।।"},
{"c": "13.107", "n": "26", "i": 67378, "v": "नाधितिष्ठेत्तुषाञ्जातु केशभस्मकपालिकाः । अन्यस्य चाप्युपस्थानं दूरतः परिवर्जयेत् ।।"},
{"c": "13.107", "n": "27", "i": 67379, "v": "शान्तिहोमांश्च कुर्वीत सावित्राणि च कारयेत् । निषण्णश्चापि खादेत न तु गच्छन्कथंचन ।।"},
{"c": "13.107", "n": "28", "i": 67380, "v": "मूत्रं न तिष्ठता कार्यं न भस्मनि न गोव्रजे ।।"},
{"c": "13.107", "n": "29", "i": 67381, "v": "आर्द्रपादस्तु भुञ्जीत नार्द्रपादस्तु संविशेत् । आर्द्रपादस्तु भुञ्जानो वर्षाणां जीवते शतम् ।।"},
{"c": "13.107", "n": "30", "i": 67382, "v": "त्रीणि तेजांसि नोच्छिष्ट आलभेत कदाचन । अग्निं गां ब्राह्मणं चैव तथास्यायुर्न रिष्यते ।।"},
{"c": "13.107", "n": "31", "i": 67383, "v": "त्रीणि तेजांसि नोच्छिष्ट उदीक्षेत कदाचन । सूर्याचन्द्रमसौ चैव नक्षत्राणि च सर्वशः ।।"},
{"c": "13.107", "n": "32", "i": 67384, "v": "ऊर्ध्वं प्राणा ह्युत्क्रामन्ति यूनः स्थविर आयति । प्रत्युत्थानाभिवादाभ्यां पुनस्तान्प्रतिपद्यते ।।"},
{"c": "13.107", "n": "33", "i": 67385, "v": "अभिवादयेत वृद्धांश्च आसनं चैव दापयेत् । कृताञ्जलिरुपासीत गच्छन्तं पृष्ठतोऽन्वियात् ।।"},
{"c": "13.107", "n": "34", "i": 67386, "v": "न चासीतासने भिन्ने भिन्नं कांस्यं च वर्जयेत् । नैकवस्त्रेण भोक्तव्यं न नग्नः स्नातुमर्हति । स्वप्तव्यं नैव नग्नेन न चोच्छिष्टोऽपि संविशेत् ।।"},
{"c": "13.107", "n": "35", "i": 67387, "v": "उच्छिष्टो न स्पृशेच्छीर्षं सर्वे प्राणास्तदाश्रयाः । केशग्रहान्प्रहारांश्च शिरस्येतान्विवर्जयेत् ।।"},
{"c": "13.107", "n": "36", "i": 67388, "v": "न पाणिभ्यामुभाभ्यां च कण्डूयेज्जातु वै शिरः । न चाभीक्ष्णं शिरः स्नायात्तथास्यायुर्न रिष्यते ।।"},
{"c": "13.107", "n": "37", "i": 67389, "v": "शिरःस्नातश्च तैलेन नाङ्गं किंचिदुपस्पृशेत् । तिलपिष्टं न चाश्नीयात्तथायुर्विन्दते महत् ।।"},
{"c": "13.107", "n": "38", "i": 67390, "v": "नाध्यापयेत्तथोच्छिष्टो नाधीयीत कदाचन । वाते च पूतिगन्धे च मनसापि न चिन्तयेत् ।।"},
{"c": "13.107", "n": "39", "i": 67391, "v": "अत्र गाथा यमोद्गीताः कीर्तयन्ति पुराविदः । आयुरस्य निकृन्तामि प्रजामस्याददे तथा ।।"},
{"c": "13.107", "n": "40", "i": 67392, "v": "य उच्छिष्टः प्रवदति स्वाध्यायं चाधिगच्छति । यश्चानध्यायकालेऽपि मोहादभ्यस्यति द्विजः । तस्माद्युक्तोऽप्यनध्याये नाधीयीत कदाचन ।।"},
{"c": "13.107", "n": "41", "i": 67393, "v": "प्रत्यादित्यं प्रत्यनिलं प्रति गां च प्रति द्विजान् । ये मेहन्ति च पन्थानं ते भवन्ति गतायुषः ।।"},
{"c": "13.107", "n": "42", "i": 67394, "v": "उभे मूत्रपुरीषे तु दिवा कुर्यादुदङ्मुखः । दक्षिणाभिमुखो रात्रौ तथास्यायुर्न रिष्यते ।।"},
{"c": "13.107", "n": "43", "i": 67395, "v": "त्रीन्कृशान्नावजानीयाद्दीर्घमायुर्जिजीविषुः । ब्राह्मणं क्षत्रियं सर्पं सर्वे ह्याशीविषास्त्रयः ।।"},
{"c": "13.107", "n": "44", "i": 67396, "v": "दहत्याशीविषः क्रुद्धो यावत्पश्यति चक्षुषा । क्षत्रियोऽपि दहेत्क्रुद्धो यावत्स्पृशति तेजसा ।।"},
{"c": "13.107", "n": "45", "i": 67397, "v": "ब्राह्मणस्तु कुलं हन्याद्ध्यानेनावेक्षितेन च । तस्मादेतत्त्रयं यत्नादुपसेवेत पण्डितः ।।"},
{"c": "13.107", "n": "46", "i": 67398, "v": "गुरुणा वैरनिर्बन्धो न कर्तव्यः कदाचन । अनुमान्यः प्रसाद्यश्च गुरुः क्रुद्धो युधिष्ठिर ।।"},
{"c": "13.107", "n": "47", "i": 67399, "v": "सम्यङ्मिथ्याप्रवृत्तेऽपि वर्तितव्यं गुराविह । गुरुनिन्दा दहत्यायुर्मनुष्याणां न संशयः ।।"},
{"c": "13.107", "n": "48", "i": 67400, "v": "दूरादावसथान्मूत्रं दूरात्पादावसेचनम् । उच्छिष्टोत्सर्जनं चैव दूरे कार्यं हितैषिणा ।।"},
{"c": "13.107", "n": "49", "i": 67401, "v": "नातिकल्पं नातिसायं न च मध्यंदिने स्थिते । नाज्ञातैः सह गच्छेत नैको न वृषलैः सह ।।"},
{"c": "13.107", "n": "50", "i": 67402, "v": "पन्था देयो ब्राह्मणाय गोभ्यो राजभ्य एव च । वृद्धाय भारतप्ताय गर्भिण्यै दुर्बलाय च ।।"},
{"c": "13.107", "n": "51", "i": 67403, "v": "प्रदक्षिणं च कुर्वीत परिज्ञातान्वनस्पतीन् । चतुष्पथान्प्रकुर्वीत सर्वानेव प्रदक्षिणान् ।।"},
{"c": "13.107", "n": "52", "i": 67404, "v": "मध्यंदिने निशाकाले मध्यरात्रे च सर्वदा । चतुष्पथान्न सेवेत उभे संध्ये तथैव च ।।"},
{"c": "13.107", "n": "53", "i": 67405, "v": "उपानहौ च वस्त्रं च धृतमन्यैर्न धारयेत् । ब्रह्मचारी च नित्यं स्यात्पादं पादेन नाक्रमेत् ।।"},
{"c": "13.107", "n": "54", "i": 67406, "v": "अमावास्यां पौर्णमास्यां चतुर्दश्यां च सर्वशः । अष्टम्यां सर्वपक्षाणां ब्रह्मचारी सदा भवेत् ।।"},
{"c": "13.107", "n": "55", "i": 67407, "v": "वृथा मांसं न खादेत पृष्ठमांसं तथैव च । आक्रोशं परिवादं च पैशुन्यं च विवर्जयेत् ।।"},
{"c": "13.107", "n": "56", "i": 67408, "v": "नारुंतुदः स्यान्न नृशंसवादी; न हीनतः परमभ्याददीत । ययास्य वाचा पर उद्विजेत; न तां वदेद्रुशतीं पापलोक्याम् ।।"},
{"c": "13.107", "n": "57", "i": 67409, "v": "वाक्सायका वदनान्निष्पतन्ति; यैराहतः शोचति रात्र्यहानि । परस्य नामर्मसु ते पतन्ति; तान्पण्डितो नावसृजेत्परेषु ।।"},
{"c": "13.107", "n": "58", "i": 67410, "v": "रोहते सायकैर्विद्धं वनं परशुना हतम् । वाचा दुरुक्तं बीभत्सं न संरोहति वाक्क्षतम् ।।"},
{"c": "13.107", "n": "59", "i": 67411, "v": "हीनाङ्गानतिरिक्ताङ्गान्विद्याहीनान्वयोधिकान् । रूपद्रविणहीनांश्च सत्त्वहीनांश्च नाक्षिपेत् ।।"},
{"c": "13.107", "n": "60", "i": 67412, "v": "नास्तिक्यं वेदनिन्दां च देवतानां च कुत्सनम् । द्वेषस्तम्भाभिमानांश्च तैक्ष्ण्यं च परिवर्जयेत् ।।"},
{"c": "13.107", "n": "61", "i": 67413, "v": "परस्य दण्डं नोद्यच्छेत्क्रोद्धो नैनं निपातयेत् । अन्यत्र पुत्राच्छिष्याद्वा शिक्षार्थं ताडनं स्मृतम् ।।"},
{"c": "13.107", "n": "62", "i": 67414, "v": "न ब्राह्मणान्परिवदेन्नक्षत्राणि न निर्दिशेत् । तिथिं पक्षस्य न ब्रूयात्तथास्यायुर्न रिष्यते ।।"},
{"c": "13.107", "n": "63", "i": 67415, "v": "कृत्वा मूत्रपुरीषे तु रथ्यामाक्रम्य वा पुनः । पादप्रक्षालनं कुर्यात्स्वाध्याये भोजने तथा ।।"},
{"c": "13.107", "n": "64", "i": 67416, "v": "त्रीणि देवाः पवित्राणि ब्राह्मणानामकल्पयन् । अदृष्टमद्भिर्निर्णिक्तं यच्च वाचा प्रशस्यते ।।"},
{"c": "13.107", "n": "65", "i": 67417, "v": "संयावं कृसरं मांसं शष्कुली पायसं तथा । आत्मार्थं न प्रकर्तव्यं देवार्थं तु प्रकल्पयेत् ।।"},
{"c": "13.107", "n": "66", "i": 67418, "v": "नित्यमग्निं परिचरेद्भिक्षां दद्याच्च नित्यदा । वाग्यतो दन्तकाष्ठं च नित्यमेव समाचरेत् । न चाभ्युदितशायी स्यात्प्रायश्चित्ती तथा भवेत् ।।"},
{"c": "13.107", "n": "67", "i": 67419, "v": "मातापितरमुत्थाय पूर्वमेवाभिवादयेत् । आचार्यमथ वाप्येनं तथायुर्विन्दते महत् ।।"},
{"c": "13.107", "n": "68", "i": 67420, "v": "वर्जयेद्दन्तकाष्ठानि वर्जनीयानि नित्यशः । भक्षयेच्छास्त्रदृष्टानि पर्वस्वपि च वर्जयेत् ।।"},
{"c": "13.107", "n": "69", "i": 67421, "v": "उदङ्मुखश्च सततं शौचं कुर्यात्समाहितः ।।"},
{"c": "13.107", "n": "70", "i": 67422, "v": "अकृत्वा देवतापूजां नान्यं गच्छेत्कदाचन । अन्यत्र तु गुरुं वृद्धं धार्मिकं वा विचक्षणम् ।।"},
{"c": "13.107", "n": "71", "i": 67423, "v": "अवलोक्यो न चादर्शो मलिनो बुद्धिमत्तरैः । न चाज्ञातां स्त्रियं गच्छेद्गर्भिणीं वा कदाचन ।।"},
{"c": "13.107", "n": "72", "i": 67424, "v": "उदक्शिरा न स्वपेत तथा प्रत्यक्शिरा न च । प्राक्शिरास्तु स्वपेद्विद्वानथ वा दक्षिणाशिराः ।।"},
{"c": "13.107", "n": "73", "i": 67425, "v": "न भग्ने नावदीर्णे वा शयने प्रस्वपेत च । नान्तर्धाने न संयुक्ते न च तिर्यक्कदाचन ।।"},
{"c": "13.107", "n": "74", "i": 67426, "v": "न नग्नः कर्हिचित्स्नायान्न निशायां कदाचन । स्नात्वा च नावमृज्येत गात्राणि सुविचक्षणः ।।"},
{"c": "13.107", "n": "75", "i": 67427, "v": "न चानुलिम्पेदस्नात्वा स्नात्वा वासो न निर्धुनेत् । आर्द्र एव तु वासांसि नित्यं सेवेत मानवः । स्रजश्च नावकर्षेत न बहिर्धारयेत च ।।"},
{"c": "13.107", "n": "76", "i": 67428, "v": "रक्तमाल्यं न धार्यं स्याच्छुक्लं धार्यं तु पण्डितैः । वर्जयित्वा तु कमलं तथा कुवलयं विभो ।।"},
{"c": "13.107", "n": "77", "i": 67429, "v": "रक्तं शिरसि धार्यं तु तथा वानेयमित्यपि । काञ्चनी चैव या माला न सा दुष्यति कर्हिचित् । स्नातस्य वर्णकं नित्यमार्द्रं दद्याद्विशां पते ।।"},
{"c": "13.107", "n": "78", "i": 67430, "v": "विपर्ययं न कुर्वीत वाससो बुद्धिमान्नरः । तथा नान्यधृतं धार्यं न चापदशमेव च ।।"},
{"c": "13.107", "n": "79", "i": 67431, "v": "अन्यदेव भवेद्वासः शयनीये नरोत्तम । अन्यद्रथ्यासु देवानामर्चायामन्यदेव हि ।।"},
{"c": "13.107", "n": "80", "i": 67432, "v": "प्रियङ्गुचन्दनाभ्यां च बिल्वेन तगरेण च । पृथगेवानुलिम्पेत केसरेण च बुद्धिमान् ।।"},
{"c": "13.107", "n": "81", "i": 67433, "v": "उपवासं च कुर्वीत स्नातः शुचिरलंकृतः । पर्वकालेषु सर्वेषु ब्रह्मचारी सदा भवेत् ।।"},
{"c": "13.107", "n": "82", "i": 67434, "v": "नालीढया परिहतं भक्षयीत कदाचन । तथा नोद्धृतसाराणि प्रेक्षतां नाप्रदाय च ।।"},
{"c": "13.107", "n": "83", "i": 67435, "v": "न संनिकृष्टो मेधावी नाशुचिर्न च सत्सु च । प्रतिषिद्धान्न धर्मेषु भक्षान्भुञ्जीत पृष्ठतः ।।"},
{"c": "13.107", "n": "84", "i": 67436, "v": "पिप्पलं च वटं चैव शणशाकं तथैव च । उदुम्बरं न खादेच्च भवार्थी पुरुषोत्तमः ।।"},
{"c": "13.107", "n": "85", "i": 67437, "v": "आजं गव्यं च यन्मांसं मायूरं चैव वर्जयेत् । वर्जयेच्छुष्कमांसं च तथा पर्युषितं च यत् ।।"},
{"c": "13.107", "n": "86", "i": 67438, "v": "न पाणौ लवणं विद्वान्प्राश्नीयान्न च रात्रिषु । दधिसक्तून्न भुञ्जीत वृथामांसं च वर्जयेत् ।।"},
{"c": "13.107", "n": "87", "i": 67439, "v": "वालेन तु न भुञ्जीत परश्राद्धं तथैव च । सायं प्रातश्च भुञ्जीत नान्तराले समाहितः ।।"},
{"c": "13.107", "n": "88", "i": 67440, "v": "वाग्यतो नैकवस्त्रश्च नासंविष्टः कदाचन । भूमौ सदैव नाश्नीयान्नानासीनो न शब्दवत् ।।"},
{"c": "13.107", "n": "89", "i": 67441, "v": "तोयपूर्वं प्रदायान्नमतिथिभ्यो विशां पते । पश्चाद्भुञ्जीत मेधावी न चाप्यन्यमना नरः ।।"},
{"c": "13.107", "n": "90", "i": 67442, "v": "समानमेकपङ्क्त्यां तु भोज्यमन्नं नरेश्वर । विषं हालाहलं भुङ्क्ते योऽप्रदाय सुहृज्जने ।।"},
{"c": "13.107", "n": "91", "i": 67443, "v": "पानीयं पायसं सर्पिर्दधिसक्तुमधून्यपि । निरस्य शेषमेतेषां न प्रदेयं तु कस्यचित् ।।"},
{"c": "13.107", "n": "92", "i": 67444, "v": "भुञ्जानो मनुजव्याघ्र नैव शङ्कां समाचरेत् । दधि चाप्यनुपानं वै न कर्तव्यं भवार्थिना ।।"},
{"c": "13.107", "n": "93", "i": 67445, "v": "आचम्य चैव हस्तेन परिस्राव्य तथोदकम् । अङ्गुष्ठं चरणस्याथ दक्षिणस्यावसेचयेत् ।।"},
{"c": "13.107", "n": "94", "i": 67446, "v": "पाणिं मूर्ध्नि समाधाय स्पृष्ट्वा चाग्निं समाहितः । ज्ञातिश्रैष्ठ्यमवाप्नोति प्रयोगकुशलो नरः ।।"},
{"c": "13.107", "n": "95", "i": 67447, "v": "अद्भिः प्राणान्समालभ्य नाभिं पाणितलेन च । स्पृशंश्चैव प्रतिष्ठेत न चाप्यार्द्रेण पाणिना ।।"},
{"c": "13.107", "n": "96", "i": 67448, "v": "अङ्गुष्ठस्यान्तराले च ब्राह्मं तीर्थमुदाहृतम् । कनिष्ठिकायाः पश्चात्तु देवतीर्थमिहोच्यते ।।"},
{"c": "13.107", "n": "97", "i": 67449, "v": "अङ्गुष्ठस्य च यन्मध्यं प्रदेशिन्याश्च भारत । तेन पित्र्याणि कुर्वीत स्पृष्ट्वापो न्यायतस्तथा ।।"},
{"c": "13.107", "n": "98", "i": 67450, "v": "परापवादं न ब्रूयान्नाप्रियं च कदाचन । न मन्युः कश्चिदुत्पाद्यः पुरुषेण भवार्थिना ।।"},
{"c": "13.107", "n": "99", "i": 67451, "v": "पतितैस्तु कथां नेच्छेद्दर्शनं चापि वर्जयेत् । संसर्गं च न गच्छेत तथायुर्विन्दते महत् ।।"},
{"c": "13.107", "n": "100", "i": 67452, "v": "न दिवा मैथुनं गच्छेन्न कन्यां न च बन्धकीम् । न चास्नातां स्त्रियं गच्छेत्तथायुर्विन्दते महत् ।।"},
{"c": "13.107", "n": "101", "i": 67453, "v": "स्वे स्वे तीर्थे समाचम्य कार्ये समुपकल्पिते । त्रिः पीत्वापो द्विः प्रमृज्य कृतशौचो भवेन्नरः ।।"},
{"c": "13.107", "n": "102", "i": 67454, "v": "इन्द्रियाणि सकृत्स्पृश्य त्रिरभ्युक्ष्य च मानवः । कुर्वीत पित्र्यं दैवं च वेददृष्टेन कर्मणा ।।"},
{"c": "13.107", "n": "103", "i": 67455, "v": "ब्राह्मणार्थे च यच्छौचं तच्च मे शृणु कौरव । प्रवृत्तं च हितं चोक्त्वा भोजनाद्यन्तयोस्तथा ।।"},
{"c": "13.107", "n": "104", "i": 67456, "v": "सर्वशौचेषु ब्राह्मेण तीर्थेन समुपस्पृशेत् । निष्ठीव्य तु तथा क्षुत्वा स्पृश्यापो हि शुचिर्भवेत् ।।"},
{"c": "13.107", "n": "105", "i": 67457, "v": "वृद्धो ज्ञातिस्तथा मित्रं दरिद्रो यो भवेदपि । गृहे वासयितव्यास्ते धन्यमायुष्यमेव च ।।"},
{"c": "13.107", "n": "106", "i": 67458, "v": "गृहे पारावता धन्याः शुकाश्च सहसारिकाः । गृहेष्वेते न पापाय तथा वै तैलपायिकाः ।।"},
{"c": "13.107", "n": "107", "i": 67459, "v": "उद्दीपकाश्च गृध्राश्च कपोता भ्रमरास्तथा । निविशेयुर्यदा तत्र शान्तिमेव तदाचरेत् ।।"},
{"c": "13.107", "n": "108", "i": 67460, "v": "अमङ्गल्यानि चैतानि तथाक्रोशो महात्मनाम् । महात्मनां च गुह्यानि न वक्तव्यानि कर्हिचित् ।।"},
{"c": "13.107", "n": "109", "i": 67461, "v": "अगम्याश्च न गच्छेत राजपत्नीः सखीस्तथा । वैद्यानां बालवृद्धानां भृत्यानां च युधिष्ठिर ।।"},
{"c": "13.107", "n": "110", "i": 67462, "v": "बन्धूनां ब्राह्मणानां च तथा शारणिकस्य च । संबन्धिनां च राजेन्द्र तथायुर्विन्दते महत् ।।"},
{"c": "13.107", "n": "111", "i": 67463, "v": "ब्राह्मणस्थपतिभ्यां च निर्मितं यन्निवेशनम् । तदावसेत्सदा प्राज्ञो भवार्थी मनुजेश्वर ।।"},
{"c": "13.107", "n": "112", "i": 67464, "v": "संध्यायां न स्वपेद्राजन्विद्यां न च समाचरेत् । न भुञ्जीत च मेधावी तथायुर्विन्दते महत् ।।"},
{"c": "13.107", "n": "113", "i": 67465, "v": "नक्तं न कुर्यात्पित्र्याणि भुक्त्वा चैव प्रसाधनम् । पानीयस्य क्रिया नक्तं न कार्या भूतिमिच्छता ।।"},
{"c": "13.107", "n": "114", "i": 67466, "v": "वर्जनीयाश्च वै नित्यं सक्तवो निशि भारत । शेषाणि चावदातानि पानीयं चैव भोजने ।।"},
{"c": "13.107", "n": "115", "i": 67467, "v": "सौहित्यं च न कर्तव्यं रात्रौ नैव समाचरेत् । द्विजच्छेदं न कुर्वीत भुक्त्वा न च समाचरेत् ।।"},
{"c": "13.107", "n": "116", "i": 67468, "v": "महाकुलप्रसूतां च प्रशस्तां लक्षणैस्तथा । वयःस्थां च महाप्राज्ञ कन्यामावोढुमर्हति ।।"},
{"c": "13.107", "n": "117", "i": 67469, "v": "अपत्यमुत्पाद्य ततः प्रतिष्ठाप्य कुलं तथा । पुत्राः प्रदेया ज्ञानेषु कुलधर्मेषु भारत ।।"},
{"c": "13.107", "n": "118", "i": 67470, "v": "कन्या चोत्पाद्य दातव्या कुलपुत्राय धीमते । पुत्रा निवेश्याश्च कुलाद्भृत्या लभ्याश्च भारत ।।"},
{"c": "13.107", "n": "119", "i": 67471, "v": "शिरःस्नातोऽथ कुर्वीत दैवं पित्र्यमथापि च । नक्षत्रे न च कुर्वीत यस्मिञ्जातो भवेन्नरः । न प्रोष्ठपदयोः कार्यं तथाग्नेये च भारत ।।"},
{"c": "13.107", "n": "120", "i": 67472, "v": "दारुणेषु च सर्वेषु प्रत्यहं च विवर्जयेत् । ज्योतिषे यानि चोक्तानि तानि सर्वाणि वर्जयेत् ।।"},
{"c": "13.107", "n": "121", "i": 67473, "v": "प्राङ्मुखः श्मश्रुकर्माणि कारयेत समाहितः । उदङ्मुखो वा राजेन्द्र तथायुर्विन्दते महत् ।।"},
{"c": "13.107", "n": "122", "i": 67474, "v": "परिवादं न च ब्रूयात्परेषामात्मनस्तथा । परिवादो न धर्माय प्रोच्यते भरतर्षभ ।।"},
{"c": "13.107", "n": "123", "i": 67475, "v": "वर्जयेद्व्यङ्गिनीं नारीं तथा कन्यां नरोत्तम । समार्षां व्यङ्गितां चैव मातुः स्वकुलजां तथा ।।"},
{"c": "13.107", "n": "124", "i": 67476, "v": "वृद्धां प्रव्रजितां चैव तथैव च पतिव्रताम् । तथातिकृष्णवर्णां च वर्णोत्कृष्टां च वर्जयेत् ।।"},
{"c": "13.107", "n": "125", "i": 67477, "v": "अयोनिं च वियोनिं च न गच्छेत विचक्षणः । पिङ्गलां कुष्ठिनीं नारीं न त्वमावोढुमर्हसि ।।"},
{"c": "13.107", "n": "126", "i": 67478, "v": "अपस्मारिकुले जातां निहीनां चैव वर्जयेत् । श्वित्रिणां च कुले जातां त्रयाणां मनुजेश्वर ।।"},
{"c": "13.107", "n": "127", "i": 67479, "v": "लक्षणैरन्विता या च प्रशस्ता या च लक्षणैः । मनोज्ञा दर्शनीया च तां भवान्वोढुमर्हति ।।"},
{"c": "13.107", "n": "128", "i": 67480, "v": "महाकुले निवेष्टव्यं सदृशे वा युधिष्ठिर । अवरा पतिता चैव न ग्राह्या भूतिमिच्छता ।।"},
{"c": "13.107", "n": "129", "i": 67481, "v": "अग्नीनुत्पाद्य यत्नेन क्रियाः सुविहिताश्च याः । वेदेषु ब्राह्मणैः प्रोक्तास्ताश्च सर्वाः समाचरेत् ।।"},
{"c": "13.107", "n": "130", "i": 67482, "v": "न चेर्ष्या स्त्रीषु कर्तव्या दारा रक्ष्याश्च सर्वशः । अनायुष्या भवेदीर्ष्या तस्मादीर्ष्यां विवर्जयेत् ।।"},
{"c": "13.107", "n": "131", "i": 67483, "v": "अनायुष्यो दिवास्वप्नस्तथाभ्युदितशायिता । प्रातर्निशायां च तथा ये चोच्छिष्टाः स्वपन्ति वै ।।"},
{"c": "13.107", "n": "132", "i": 67484, "v": "पारदार्यमनायुष्यं नापितोच्छिष्टता तथा । यत्नतो वै न कर्तव्यमभ्यासश्चैव भारत ।।"},
{"c": "13.107", "n": "133", "i": 67485, "v": "संध्यां न भुञ्जेन्न स्नायान्न पुरीषं समुत्सृजेत् । प्रयतश्च भवेत्तस्यां न च किंचित्समाचरेत् ।।"},
{"c": "13.107", "n": "134", "i": 67486, "v": "ब्राह्मणान्पूजयेच्चापि तथा स्नात्वा नराधिप । देवांश्च प्रणमेत्स्नातो गुरूंश्चाप्यभिवादयेत् ।।"},
{"c": "13.107", "n": "135", "i": 67487, "v": "अनिमन्त्रितो न गच्छेत यज्ञं गच्छेत्तु दर्शकः । अनिमन्त्रिते ह्यनायुष्यं गमनं तत्र भारत ।।"},
{"c": "13.107", "n": "136", "i": 67488, "v": "न चैकेन परिव्राज्यं न गन्तव्यं तथा निशि । अनागतायां संध्यायां पश्चिमायां गृहे वसेत् ।।"},
{"c": "13.107", "n": "137", "i": 67489, "v": "मातुः पितुर्गुरूणां च कार्यमेवानुशासनम् । हितं वाप्यहितं वापि न विचार्यं नरर्षभ ।।"},
{"c": "13.107", "n": "138", "i": 67490, "v": "धनुर्वेदे च वेदे च यत्नः कार्यो नराधिप । हस्तिपृष्ठेऽश्वपृष्ठे च रथचर्यासु चैव ह । यत्नवान्भव राजेन्द्र यत्नवान्सुखमेधते ।।"},
{"c": "13.107", "n": "139", "i": 67491, "v": "अप्रधृष्यश्च शत्रूणां भृत्यानां स्वजनस्य च । प्रजापालनयुक्तश्च न क्षतिं लभते क्वचित् ।।"},
{"c": "13.107", "n": "140", "i": 67492, "v": "युक्तिशास्त्रं च ते ज्ञेयं शब्दशास्त्रं च भारत । गन्धर्वशास्त्रं च कलाः परिज्ञेया नराधिप ।।"},
{"c": "13.107", "n": "141", "i": 67493, "v": "पुराणमितिहासाश्च तथाख्यानानि यानि च । महात्मनां च चरितं श्रोतव्यं नित्यमेव ते ।।"},
{"c": "13.107", "n": "142", "i": 67494, "v": "पत्नीं रजस्वलां चैव नाभिगच्छेन्न चाह्वयेत् । स्नातां चतुर्थे दिवसे रात्रौ गच्छेद्विचक्षणः ।।"},
{"c": "13.107", "n": "143", "i": 67495, "v": "पञ्चमे दिवसे नारी षष्ठेऽहनि पुमान्भवेत् । एतेन विधिना पत्नीमुपगच्छेत पण्डितः ।।"},
{"c": "13.107", "n": "144", "i": 67496, "v": "ज्ञातिसंबन्धिमित्राणि पूजनीयानि नित्यशः । यष्टव्यं च यथाशक्ति यज्ञैर्विविधदक्षिणैः । अतऊर्ध्वमरण्यं च सेवितव्यं नराधिप ।।"},
{"c": "13.107", "n": "145", "i": 67497, "v": "एष ते लक्षणोद्देश आयुष्याणां प्रकीर्तितः । शेषस्त्रैविद्यवृद्धेभ्यः प्रत्याहार्यो युधिष्ठिर ।।"},
{"c": "13.107", "n": "146", "i": 67498, "v": "आचारो भूतिजनन आचारः कीर्तिवर्धनः । आचाराद्वर्धते ह्यायुराचारो हन्त्यलक्षणम् ।।"},
{"c": "13.107", "n": "147", "i": 67499, "v": "आगमानां हि सर्वेषामाचारः श्रेष्ठ उच्यते । आचारप्रभवो धर्मो धर्मादायुर्विवर्धते ।।"},
{"c": "13.107", "n": "148", "i": 67500, "v": "एतद्यशस्यमायुष्यं स्वर्ग्यं स्वस्त्ययनं महत् । अनुकम्पता सर्ववर्णान्ब्रह्मणा समुदाहृतम् ।।"},
{"c": "13.108", "t": "युधिष्ठिर उवाच ।"},
{"c": "13.108", "n": "1", "i": 67501, "v": "यथा ज्येष्ठः कनिष्ठेषु वर्तते भरतर्षभ । कनिष्ठाश्च यथा ज्येष्ठे वर्तेरंस्तद्ब्रवीहि मे ।।"},
{"c": "13.108", "t": "भीष्म उवाच ।"},
{"c": "13.108", "n": "2", "i": 67502, "v": "ज्येष्ठवत्तात वर्तस्व ज्येष्ठो हि सततं भवान् । गुरोर्गरीयसी वृत्तिर्या चेच्छिष्यस्य भारत ।।"},
{"c": "13.108", "n": "3", "i": 67503, "v": "न गुरावकृतप्रज्ञे शक्यं शिष्येण वर्तितुम् । गुरोर्हि दीर्घदर्शित्वं यत्तच्छिष्यस्य भारत ।।"},
{"c": "13.108", "n": "4", "i": 67504, "v": "अन्धः स्यादन्धवेलायां जडः स्यादपि वा बुधः । परिहारेण तद्ब्रूयाद्यस्तेषां स्याद्व्यतिक्रमः ।।"},
{"c": "13.108", "n": "5", "i": 67505, "v": "प्रत्यक्षं भिन्नहृदया भेदयेयुः कृतं नराः । श्रियाभितप्ताः कौन्तेय भेदकामास्तथारयः ।।"},
{"c": "13.108", "n": "6", "i": 67506, "v": "ज्येष्ठः कुलं वर्धयति विनाशयति वा पुनः । हन्ति सर्वमपि ज्येष्ठः कुलं यत्रावजायते ।।"},
{"c": "13.108", "n": "7", "i": 67507, "v": "अथ यो विनिकुर्वीत ज्येष्ठो भ्राता यवीयसः । अज्येष्ठः स्यादभागश्च नियम्यो राजभिश्च सः ।।"},
{"c": "13.108", "n": "8", "i": 67508, "v": "निकृती हि नरो लोकान्पापान्गच्छत्यसंशयम् । विदुलस्येव तत्पुष्पं मोघं जनयितुः स्मृतम् ।।"},
{"c": "13.108", "n": "9", "i": 67509, "v": "सर्वानर्थः कुले यत्र जायते पापपूरुषः । अकीर्तिं जनयत्येव कीर्तिमन्तर्दधाति च ।।"},
{"c": "13.108", "n": "10", "i": 67510, "v": "सर्वे चापि विकर्मस्था भागं नार्हन्ति सोदराः । नाप्रदाय कनिष्ठेभ्यो ज्येष्ठः कुर्वीत यौतकम् ।।"},
{"c": "13.108", "n": "11", "i": 67511, "v": "अनुजं हि पितुर्दायो जङ्घाश्रमफलोऽध्वगः । स्वयमीहितलब्धं तु नाकामो दातुमर्हति ।।"},
{"c": "13.108", "n": "12", "i": 67512, "v": "भ्रातॄणामविभक्तानामुत्थानमपि चेत्सह । न पुत्रभागं विषमं पिता दद्यात्कथंचन ।।"},
{"c": "13.108", "n": "13", "i": 67513, "v": "न ज्येष्ठानवमन्येत दुष्कृतः सुकृतोऽपि वा । यदि स्त्री यद्यवरजः श्रेयः पश्येत्तथाचरेत् । धर्मं हि श्रेय इत्याहुरिति धर्मविदो विदुः ।।"},
{"c": "13.108", "n": "14", "i": 67514, "v": "दशाचार्यानुपाध्याय उपाध्यायान्पिता दश । दश चैव पितॄन्माता सर्वां वा पृथिवीमपि ।।"},
{"c": "13.108", "n": "15", "i": 67515, "v": "गौरवेणाभिभवति नास्ति मातृसमो गुरुः । माता गरीयसी यच्च तेनैतां मन्यते जनः ।।"},
{"c": "13.108", "n": "16", "i": 67516, "v": "ज्येष्ठो भ्राता पितृसमो मृते पितरि भारत । स ह्येषां वृत्तिदाता स्यात्स चैतान्परिपालयेत् ।।"},
{"c": "13.108", "n": "17", "i": 67517, "v": "कनिष्ठास्तं नमस्येरन्सर्वे छन्दानुवर्तिनः । तमेव चोपजीवेरन्यथैव पितरं तथा ।।"},
{"c": "13.108", "n": "18", "i": 67518, "v": "शरीरमेतौ सृजतः पिता माता च भारत । आचार्यशास्ता या जातिः सा सत्या साजरामरा ।।"},
{"c": "13.108", "n": "19", "i": 67519, "v": "ज्येष्ठा मातृसमा चापि भगिनी भरतर्षभ । भ्रातुर्भार्या च तद्वत्स्याद्यस्या बाल्ये स्तनं पिबेत् ।।"},
{"c": "13.109", "t": "युधिष्ठिर उवाच ।"},
{"c": "13.109", "n": "1", "i": 67520, "v": "सर्वेषामेव वर्णानां म्लेच्छानां च पितामह । उपवासे मतिरियं कारणं च न विद्महे ।।"},
{"c": "13.109", "n": "2", "i": 67521, "v": "ब्रह्मक्षत्रेण नियमाश्चर्तव्या इति नः श्रुतम् । उपवासे कथं तेषां कृत्यमस्ति पितामह ।।"},
{"c": "13.109", "n": "3", "i": 67522, "v": "नियमं चोपवासानां सर्वेषां ब्रूहि पार्थिव । अवाप्नोति गतिं कां च उपवासपरायणः ।।"},
{"c": "13.109", "n": "4", "i": 67523, "v": "उपवासः परं पुण्यमुपवासः परायणम् । उपोष्येह नरश्रेष्ठ किं फलं प्रतिपद्यते ।।"},
{"c": "13.109", "n": "5", "i": 67524, "v": "अधर्मान्मुच्यते केन धर्ममाप्नोति वै कथम् । स्वर्गं पुण्यं च लभते कथं भरतसत्तम ।।"},
{"c": "13.109", "n": "6", "i": 67525, "v": "उपोष्य चापि किं तेन प्रदेयं स्यान्नराधिप । धर्मेण च सुखानर्थाँल्लभेद्येन ब्रवीहि तम् ।।"},
{"c": "13.109", "t": "वैशंपायन उवाच ।"},
{"c": "13.109", "n": "7", "i": 67526, "v": "एवं ब्रुवाणं कौन्तेयं धर्मज्ञं धर्मतत्त्ववित् । धर्मपुत्रमिदं वाक्यं भीष्मः शांतनवोऽब्रवीत् ।।"},
{"c": "13.109", "n": "8", "i": 67527, "v": "इदं खलु महाराज श्रुतमासीत्पुरातनम् । उपवासविधौ श्रेष्ठा ये गुणा भरतर्षभ ।।"},
{"c": "13.109", "n": "9", "i": 67528, "v": "प्राजापत्यं ह्यङ्गिरसं पृष्टवानस्मि भारत । यथा मां त्वं तथैवाहं पृष्टवांस्तं तपोधनम् ।।"},
{"c": "13.109", "n": "10", "i": 67529, "v": "प्रश्नमेतं मया पृष्टो भगवानग्निसंभवः । उपवासविधिं पुण्यमाचष्ट भरतर्षभ ।।"},
{"c": "13.109", "t": "अङ्गिरा उवाच ।"},
{"c": "13.109", "n": "11", "i": 67530, "v": "ब्रह्मक्षत्रे त्रिरात्रं तु विहितं कुरुनन्दन । द्विस्त्रिरात्रमथैवात्र निर्दिष्टं पुरुषर्षभ ।।"},
{"c": "13.109", "n": "12", "i": 67531, "v": "वैश्यशूद्रौ तु यौ मोहादुपवासं प्रकुर्वते । त्रिरात्रं द्विस्त्रिरात्रं वा तयोः पुष्टिर्न विद्यते ।।"},
{"c": "13.109", "n": "13", "i": 67532, "v": "चतुर्थभक्तक्षपणं वैश्यशूद्रे विधीयते । त्रिरात्रं न तु धर्मज्ञैर्विहितं ब्रह्मवादिभिः ।।"},
{"c": "13.109", "n": "14", "i": 67533, "v": "पञ्चम्यां चैव षष्ठ्यां च पौर्णमास्यां च भारत । क्षमावान्रूपसंपन्नः श्रुतवांश्चैव जायते ।।"},
{"c": "13.109", "n": "15", "i": 67534, "v": "नानपत्यो भवेत्प्राज्ञो दरिद्रो वा कदाचन । यजिष्णुः पञ्चमीं षष्ठीं क्षपेद्यो भोजयेद्द्विजान् ।।"},
{"c": "13.109", "n": "16", "i": 67535, "v": "अष्टमीमथ कौन्तेय शुक्लपक्षे चतुर्दशीम् । उपोष्य व्याधिरहितो वीर्यवानभिजायते ।।"},
{"c": "13.109", "n": "17", "i": 67536, "v": "मार्गशीर्षं तु यो मासमेकभक्तेन संक्षिपेत् । भोजयेच्च द्विजान्भक्त्या स मुच्येद्व्याधिकिल्बिषैः ।।"},
{"c": "13.109", "n": "18", "i": 67537, "v": "सर्वकल्याणसंपूर्णः सर्वौषधिसमन्वितः । कृषिभागी बहुधनो बहुपुत्रश्च जायते ।।"},
{"c": "13.109", "n": "19", "i": 67538, "v": "पौषमासं तु कौन्तेय भक्तेनैकेन यः क्षपेत् । सुभगो दर्शनीयश्च यशोभागी च जायते ।।"},
{"c": "13.109", "n": "20", "i": 67539, "v": "पितृभक्तो माघमासमेकभक्तेन यः क्षपेत् । श्रीमत्कुले ज्ञातिमध्ये स महत्त्वं प्रपद्यते ।।"},
{"c": "13.109", "n": "21", "i": 67540, "v": "भगदैवं तु यो मासमेकभक्तेन यः क्षपेत् । स्त्रीषु वल्लभतां याति वश्याश्चास्य भवन्ति ताः ।।"},
{"c": "13.109", "n": "22", "i": 67541, "v": "चैत्रं तु नियतो मासमेकभक्तेन यः क्षपेत् । सुवर्णमणिमुक्ताढ्ये कुले महति जायते ।।"},
{"c": "13.109", "n": "23", "i": 67542, "v": "निस्तरेदेकभक्तेन वैशाखं यो जितेन्द्रियः । नरो वा यदि वा नारी ज्ञातीनां श्रेष्ठतां व्रजेत् ।।"},
{"c": "13.109", "n": "24", "i": 67543, "v": "ज्येष्ठामूलं तु यो मासमेकभक्तेन संक्षपेत् । ऐश्वर्यमतुलं श्रेष्ठं पुमान्स्त्री वाभिजायते ।।"},
{"c": "13.109", "n": "25", "i": 67544, "v": "आषाढमेकभक्तेन स्थित्वा मासमतन्द्रितः । बहुधान्यो बहुधनो बहुपुत्रश्च जायते ।।"},
{"c": "13.109", "n": "26", "i": 67545, "v": "श्रावणं नियतो मासमेकभक्तेन यः क्षपेत् । यत्र तत्राभिषेकेण युज्यते ज्ञातिवर्धनः ।।"},
{"c": "13.109", "n": "27", "i": 67546, "v": "प्रौष्ठपदं तु यो मासमेकाहारो भवेन्नरः । धनाढ्यं स्फीतमचलमैश्वर्यं प्रतिपद्यते ।।"},
{"c": "13.109", "n": "28", "i": 67547, "v": "तथैवाश्वयुजं मासमेकभक्तेन यः क्षपेत् । प्रजावान्वाहनाढ्यश्च बहुपुत्रश्च जायते ।।"},
{"c": "13.109", "n": "29", "i": 67548, "v": "कार्त्तिकं तु नरो मासं यः कुर्यादेकभोजनम् । शूरश्च बहुभार्यश्च कीर्तिमांश्चैव जायते ।।"},
{"c": "13.109", "n": "30", "i": 67549, "v": "इति मासा नरव्याघ्र क्षपतां परिकीर्तिताः । तिथीनां नियमा ये तु शृणु तानपि पार्थिव ।।"},
{"c": "13.109", "n": "31", "i": 67550, "v": "पक्षे पक्षे गते यस्तु भक्तमश्नाति भारत । गवाढ्यो बहुपुत्रश्च दीर्घायुश्च स जायते ।।"},
{"c": "13.109", "n": "32", "i": 67551, "v": "मासि मासि त्रिरात्राणि कृत्वा वर्षाणि द्वादश । गणाधिपत्यं प्राप्नोति निःसपत्नमनाविलम् ।।"},
{"c": "13.109", "n": "33", "i": 67552, "v": "एते तु नियमाः सर्वे कर्तव्याः शरदो दश । द्वे चान्ये भरतश्रेष्ठ प्रवृत्तिमनुवर्तता ।।"},
{"c": "13.109", "n": "34", "i": 67553, "v": "यस्तु प्रातस्तथा सायं भुञ्जानो नान्तरा पिबेत् । अहिंसानिरतो नित्यं जुह्वानो जातवेदसम् ।।"},
{"c": "13.109", "n": "35", "i": 67554, "v": "षड्भिः स वर्षैर्नृपते सिध्यते नात्र संशयः । अग्निष्टोमस्य यज्ञस्य फलं प्राप्नोति मानवः ।।"},
{"c": "13.109", "n": "36", "i": 67555, "v": "अधिवासे सोऽप्सरसां नृत्यगीतविनादिते । तप्तकाञ्चनवर्णाभं विमानमधिरोहति ।।"},
{"c": "13.109", "n": "37", "i": 67556, "v": "पूर्णं वर्षसहस्रं तु ब्रह्मलोके महीयते । तत्क्षयादिह चागम्य माहात्म्यं प्रतिपद्यते ।।"},
{"c": "13.109", "n": "38", "i": 67557, "v": "यस्तु संवत्सरं पूर्णमेकाहारो भवेन्नरः । अतिरात्रस्य यज्ञस्य स फलं समुपाश्नुते ।।"},
{"c": "13.109", "n": "39", "i": 67558, "v": "दशवर्षसहस्राणि स्वर्गे च स महीयते । तत्क्षयादिह चागम्य माहात्म्यं प्रतिपद्यते ।।"},
{"c": "13.109", "n": "40", "i": 67559, "v": "यस्तु संवत्सरं पूर्णं चतुर्थं भक्तमश्नुते । अहिंसानिरतो नित्यं सत्यवाङ्नियतेन्द्रियः ।।"},
{"c": "13.109", "n": "41", "i": 67560, "v": "वाजपेयस्य यज्ञस्य फलं वै समुपाश्नुते । त्रिंशद्वर्षसहस्राणि स्वर्गे च स महीयते ।।"},
{"c": "13.109", "n": "42", "i": 67561, "v": "षष्ठे काले तु कौन्तेय नरः संवत्सरं क्षपेत् । अश्वमेधस्य यज्ञस्य फलं प्राप्नोति मानवः ।।"},
{"c": "13.109", "n": "43", "i": 67562, "v": "चक्रवाकप्रयुक्तेन विमानेन स गच्छति । चत्वारिंशत्सहस्राणि वर्षाणां दिवि मोदते ।।"},
{"c": "13.109", "n": "44", "i": 67563, "v": "अष्टमेन तु भक्तेन जीवन्संवत्सरं नृप । गवामयस्य यज्ञस्य फलं प्राप्नोति मानवः ।।"},
{"c": "13.109", "n": "45", "i": 67564, "v": "हंससारसयुक्तेन विमानेन स गच्छति । पञ्चाशतं सहस्राणि वर्षाणां दिवि मोदते ।।"},
{"c": "13.109", "n": "46", "i": 67565, "v": "पक्षे पक्षे गते राजन्योऽश्नीयाद्वर्षमेव तु । षण्मासानशनं तस्य भगवानङ्गिराब्रवीत् । षष्टिं वर्षसहस्राणि दिवमावसते च सः ।।"},
{"c": "13.109", "n": "47", "i": 67566, "v": "वीणानां वल्लकीनां च वेणूनां च विशां पते । सुघोषैर्मधुरैः शब्दैः सुप्तः स प्रतिबोध्यते ।।"},
{"c": "13.109", "n": "48", "i": 67567, "v": "संवत्सरमिहैकं तु मासि मासि पिबेत्पयः । फलं विश्वजितस्तात प्राप्नोति स नरो नृप ।।"},
{"c": "13.109", "n": "49", "i": 67568, "v": "सिंहव्याघ्रप्रयुक्तेन विमानेन स गच्छति । सप्ततिं च सहस्राणि वर्षाणां दिवि मोदते ।।"},
{"c": "13.109", "n": "50", "i": 67569, "v": "मासादूर्ध्वं नरव्याघ्र नोपवासो विधीयते । विधिं त्वनशनस्याहुः पार्थ धर्मविदो जनाः ।।"},
{"c": "13.109", "n": "51", "i": 67570, "v": "अनार्तो व्याधिरहितो गच्छेदनशनं तु यः । पदे पदे यज्ञफलं स प्राप्नोति न संशयः ।।"},
{"c": "13.109", "n": "52", "i": 67571, "v": "दिवं हंसप्रयुक्तेन विमानेन स गच्छति । शतं चाप्सरसः कन्या रमयन्त्यपि तं नरम् ।।"},
{"c": "13.109", "n": "53", "i": 67572, "v": "आर्तो वा व्याधितो वापि गच्छेदनशनं तु यः । शतं वर्षसहस्राणां मोदते दिवि स प्रभो । काञ्चीनूपुरशब्देन सुप्तश्चैव प्रबोध्यते ।।"},
{"c": "13.109", "n": "54", "i": 67573, "v": "सहस्रहंससंयुक्ते विमाने सोमवर्चसि । स गत्वा स्त्रीशताकीर्णे रमते भरतर्षभ ।।"},
{"c": "13.109", "n": "55", "i": 67574, "v": "क्षीणस्याप्यायनं दृष्टं क्षतस्य क्षतरोहणम् । व्याधितस्यौषधग्रामः क्रुद्धस्य च प्रसादनम् ।।"},
{"c": "13.109", "n": "56", "i": 67575, "v": "दुःखितस्यार्थमानाभ्यां द्रव्याणां प्रतिपादनम् । न चैते स्वर्गकामस्य रोचन्ते सुखमेधसः ।।"},
{"c": "13.109", "n": "57", "i": 67576, "v": "अतः स कामसंयुक्तो विमाने हेमसंनिभे । रमते स्त्रीशताकीर्णे पुरुषोऽलंकृतः शुभे ।।"},
{"c": "13.109", "n": "58", "i": 67577, "v": "स्वस्थः सफलसंकल्पः सुखी विगतकल्मषः । अनश्नन्देहमुत्सृज्य फलं प्राप्नोति मानवः ।।"},
{"c": "13.109", "n": "59", "i": 67578, "v": "बालसूर्यप्रतीकाशे विमाने हेमवर्चसि । वैडूर्यमुक्ताखचिते वीणामुरजनादिते ।।"},
{"c": "13.109", "n": "60", "i": 67579, "v": "पताकादीपिकाकीर्णे दिव्यघण्टानिनादिते । स्त्रीसहस्रानुचरिते स नरः सुखमेधते ।।"},
{"c": "13.109", "n": "61", "i": 67580, "v": "यावन्ति रोमकूपाणि तस्य गात्रेषु पाण्डव । तावन्त्येव सहस्राणि वर्षाणां दिवि मोदते ।।"},
{"c": "13.109", "n": "62", "i": 67581, "v": "नास्ति वेदात्परं शास्त्रं नास्ति मातृसमो गुरुः । न धर्मात्परमो लाभस्तपो नानशनात्परम् ।।"},
{"c": "13.109", "n": "63", "i": 67582, "v": "ब्राह्मणेभ्यः परं नास्ति पावनं दिवि चेह च । उपवासैस्तथा तुल्यं तपःकर्म न विद्यते ।।"},
{"c": "13.109", "n": "64", "i": 67583, "v": "उपोष्य विधिवद्देवास्त्रिदिवं प्रतिपेदिरे । ऋषयश्च परां सिद्धिमुपवासैरवाप्नुवन् ।।"},
{"c": "13.109", "n": "65", "i": 67584, "v": "दिव्यं वर्षसहस्रं हि विश्वामित्रेण धीमता । क्षान्तमेकेन भक्तेन तेन विप्रत्वमागतः ।।"},
{"c": "13.109", "n": "66", "i": 67585, "v": "च्यवनो जमदग्निश्च वसिष्ठो गौतमो भृगुः । सर्व एव दिवं प्राप्ताः क्षमावन्तो महर्षयः ।।"},
{"c": "13.109", "n": "67", "i": 67586, "v": "इदमङ्गिरसा पूर्वं महर्षिभ्यः प्रदर्शितम् । यः प्रदर्शयते नित्यं न स दुःखमवाप्नुते ।।"},
{"c": "13.109", "n": "68", "i": 67587, "v": "इमं तु कौन्तेय यथाक्रमं विधिं; प्रवर्तितं ह्यङ्गिरसा महर्षिणा । पठेत यो वै शृणुयाच्च नित्यदा; न विद्यते तस्य नरस्य किल्बिषम् ।।"},
{"c": "13.109", "n": "69", "i": 67588, "v": "विमुच्यते चापि स सर्वसंकरै;र्न चास्य दोषैरभिभूयते मनः । वियोनिजानां च विजानते रुतं; ध्रुवां च कीर्तिं लभते नरोत्तमः ।।"},
{"c": "13.110", "t": "युधिष्ठिर उवाच ।"},
{"c": "13.110", "n": "1", "i": 67589, "v": "पितामहेन विधिवद्यज्ञाः प्रोक्ता महात्मना । गुणाश्चैषां यथातत्त्वं प्रेत्य चेह च सर्वशः ।।"},
{"c": "13.110", "n": "2", "i": 67590, "v": "न ते शक्या दरिद्रेण यज्ञाः प्राप्तुं पितामह । बहूपकरणा यज्ञा नानासंभारविस्तराः ।।"},
{"c": "13.110", "n": "3", "i": 67591, "v": "पार्थिवै राजपुत्रैर्वा शक्याः प्राप्तुं पितामह । नार्थन्यूनैरवगुणैरेकात्मभिरसंहतैः ।।"},
{"c": "13.110", "n": "4", "i": 67592, "v": "यो दरिद्रैरपि विधिः शक्यः प्राप्तुं सदा भवेत् । तुल्यो यज्ञफलैरेतैस्तन्मे ब्रूहि पितामह ।।"},
{"c": "13.110", "t": "भीष्म उवाच ।"},
{"c": "13.110", "n": "5", "i": 67593, "v": "इदमङ्गिरसा प्रोक्तमुपवासफलात्मकम् । विधिं यज्ञफलैस्तुल्यं तन्निबोध युधिष्ठिर ।।"},
{"c": "13.110", "n": "6", "i": 67594, "v": "यस्तु कल्यं तथा सायं भुञ्जानो नान्तरा पिबेत् । अहिंसानिरतो नित्यं जुह्वानो जातवेदसम् ।।"},
{"c": "13.110", "n": "7", "i": 67595, "v": "षड्भिरेव तु वर्षैः स सिध्यते नात्र संशयः । तप्तकाञ्चनवर्णं च विमानं लभते नरः ।।"},
{"c": "13.110", "n": "8", "i": 67596, "v": "देवस्त्रीणामधीवासे नृत्यगीतनिनादिते । प्राजापत्ये वसेत्पद्मं वर्षाणामग्निसंनिभे ।।"},
{"c": "13.110", "n": "9", "i": 67597, "v": "त्रीणि वर्षाणि यः प्राशेत्सततं त्वेकभोजनम् । धर्मपत्नीरतो नित्यमग्निष्टोमफलं लभेत् ।।"},
{"c": "13.110", "n": "10", "i": 67598, "v": "द्वितीये दिवसे यस्तु प्राश्नीयादेकभोजनम् । सदा द्वादशमासांस्तु जुह्वानो जातवेदसम् । यज्ञं बहुसुवर्णं वा वासवप्रियमाहरेत् ।।"},
{"c": "13.110", "n": "11", "i": 67599, "v": "सत्यवाग्दानशीलश्च ब्रह्मण्यश्चानसूयकः । क्षान्तो दान्तो जितक्रोधः स गच्छति परां गतिम् ।।"},
{"c": "13.110", "n": "12", "i": 67600, "v": "पाण्डुराभ्रप्रतीकाशे विमाने हंसलक्षणे । द्वे समाप्ते ततः पद्मे सोऽप्सरोभिर्वसेत्सह ।।"},
{"c": "13.110", "n": "13", "i": 67601, "v": "तृतीये दिवसे यस्तु प्राश्नीयादेकभोजनम् । सदा द्वादशमासांस्तु जुह्वानो जातवेदसम् ।।"},
{"c": "13.110", "n": "14", "i": 67602, "v": "अतिरात्रस्य यज्ञस्य फलं प्राप्नोत्यनुत्तमम् । मयूरहंससंयुक्तं विमानं लभते नरः ।।"},
{"c": "13.110", "n": "15", "i": 67603, "v": "सप्तर्षीणां सदा लोके सोऽप्सरोभिर्वसेत्सह । निवर्तनं च तत्रास्य त्रीणि पद्मानि वै विदुः ।।"},
{"c": "13.110", "n": "16", "i": 67604, "v": "दिवसे यश्चतुर्थे तु प्राश्नीयादेकभोजनम् । सदा द्वादशमासान्वै जुह्वानो जातवेदसम् ।।"},
{"c": "13.110", "n": "17", "i": 67605, "v": "वाजपेयस्य यज्ञस्य फलं प्राप्नोत्यनुत्तमम् । इन्द्रकन्याभिरूढं च विमानं लभते नरः ।।"},
{"c": "13.110", "n": "18", "i": 67606, "v": "सागरस्य च पर्यन्ते वासवं लोकमावसेत् । देवराजस्य च क्रीडां नित्यकालमवेक्षते ।।"},
{"c": "13.110", "n": "19", "i": 67607, "v": "दिवसे पञ्चमे यस्तु प्राश्नीयादेकभोजनम् । सदा द्वादशमासांस्तु जुह्वानो जातवेदसम् ।।"},
{"c": "13.110", "n": "20", "i": 67608, "v": "अलुब्धः सत्यवादी च ब्रह्मण्यश्चाविहिंसकः । अनसूयुरपापस्थो द्वादशाहफलं लभेत् ।।"},
{"c": "13.110", "n": "21", "i": 67609, "v": "जाम्बूनदमयं दिव्यं विमानं हंसलक्षणम् । सूर्यमालासमाभासमारोहेत्पाण्डुरं गृहम् ।।"},
{"c": "13.110", "n": "22", "i": 67610, "v": "आवर्तनानि चत्वारि तथा पद्मानि द्वादश । शराग्निपरिमाणं च तत्रासौ वसते सुखम् ।।"},
{"c": "13.110", "n": "23", "i": 67611, "v": "दिवसे यस्तु षष्ठे वै मुनिः प्राशेत भोजनम् । सदा द्वादशमासान्वै जुह्वानो जातवेदसम् ।।"},
{"c": "13.110", "n": "24", "i": 67612, "v": "सदा त्रिषवणस्नायी ब्रह्मचार्यनसूयकः । गवामयस्य यज्ञस्य फलं प्राप्नोत्यनुत्तमम् ।।"},
{"c": "13.110", "n": "25", "i": 67613, "v": "अग्निज्वालासमाभासं हंसबर्हिणसेवितम् । शातकुम्भमयं युक्तं साधयेद्यानमुत्तमम् ।।"},
{"c": "13.110", "n": "26", "i": 67614, "v": "तथैवाप्सरसामङ्के प्रसुप्तः प्रतिबुध्यते । नूपुराणां निनादेन मेखलानां च निस्वनैः ।।"},
{"c": "13.110", "n": "27", "i": 67615, "v": "कोटीसहस्रं वर्षाणां त्रीणि कोटिशतानि च । पद्मान्यष्टादश तथा पताके द्वे तथैव च ।।"},
{"c": "13.110", "n": "28", "i": 67616, "v": "अयुतानि च पञ्चाशदृक्षचर्मशतस्य च । लोम्नां प्रमाणेन समं ब्रह्मलोके महीयते ।।"},
{"c": "13.110", "n": "29", "i": 67617, "v": "दिवसे सप्तमे यस्तु प्राश्नीयादेकभोजनम् । सदा द्वादशमासान्वै जुह्वानो जातवेदसम् ।।"},
{"c": "13.110", "n": "30", "i": 67618, "v": "सरस्वतीं गोपयानो ब्रह्मचर्यं समाचरन् । सुमनोवर्णकं चैव मधुमांसं च वर्जयेत् ।।"},
{"c": "13.110", "n": "31", "i": 67619, "v": "पुरुषो मरुतां लोकमिन्द्रलोकं च गच्छति । तत्र तत्र च सिद्धार्थो देवकन्याभिरुह्यते ।।"},
{"c": "13.110", "n": "32", "i": 67620, "v": "फलं बहुसुवर्णस्य यज्ञस्य लभते नरः । संख्यामतिगुणां चापि तेषु लोकेषु मोदते ।।"},
{"c": "13.110", "n": "33", "i": 67621, "v": "यस्तु संवत्सरं क्षान्तो भुङ्क्तेऽहन्यष्टमे नरः । देवकार्यपरो नित्यं जुह्वानो जातवेदसम् ।।"},
{"c": "13.110", "n": "34", "i": 67622, "v": "पौण्डरीकस्य यज्ञस्य फलं प्राप्नोत्यनुत्तमम् । पद्मवर्णनिभं चैव विमानमधिरोहति ।।"},
{"c": "13.110", "n": "35", "i": 67623, "v": "कृष्णाः कनकगौर्यश्च नार्यः श्यामास्तथापराः । वयोरूपविलासिन्यो लभते नात्र संशयः ।।"},
{"c": "13.110", "n": "36", "i": 67624, "v": "यस्तु संवत्सरं भुङ्क्ते नवमे नवमेऽहनि । सदा द्वादशमासान्वै जुह्वानो जातवेदसम् ।।"},
{"c": "13.110", "n": "37", "i": 67625, "v": "अश्वमेधस्य यज्ञस्य फलं प्राप्नोति मानवः । पुण्डरीकप्रकाशं च विमानं लभते नरः ।।"},
{"c": "13.110", "n": "38", "i": 67626, "v": "दीप्तसूर्याग्नितेजोभिर्दिव्यमालाभिरेव च । नीयते रुद्रकन्याभिः सोऽन्तरिक्षं सनातनम् ।।"},
{"c": "13.110", "n": "39", "i": 67627, "v": "अष्टादशसहस्राणि वर्षाणां कल्पमेव च । कोटीशतसहस्रं च तेषु लोकेषु मोदते ।।"},
{"c": "13.110", "n": "40", "i": 67628, "v": "यस्तु संवत्सरं भुङ्क्ते दशाहे वै गते गते । सदा द्वादशमासान्वै जुह्वानो जातवेदसम् ।।"},
{"c": "13.110", "n": "41", "i": 67629, "v": "ब्रह्मकन्यानिवेशे च सर्वभूतमनोहरे । अश्वमेधसहस्रस्य फलं प्राप्नोत्यनुत्तमम् ।।"},
{"c": "13.110", "n": "42", "i": 67630, "v": "रूपवत्यश्च तं कन्या रमयन्ति सदा नरम् । नीलोत्पलनिभैर्वर्णै रक्तोत्पलनिभैस्तथा ।।"},
{"c": "13.110", "n": "43", "i": 67631, "v": "विमानं मण्डलावर्तमावर्तगहनावृतम् । सागरोर्मिप्रतीकाशं साधयेद्यानमुत्तमम् ।।"},
{"c": "13.110", "n": "44", "i": 67632, "v": "विचित्रमणिमालाभिर्नादितं शङ्खपुष्करैः । स्फाटिकैर्वज्रसारैश्च स्तम्भैः सुकृतवेदिकम् । आरोहति महद्यानं हंससारसवाहनम् ।।"},
{"c": "13.110", "n": "45", "i": 67633, "v": "एकादशे तु दिवसे यः प्राप्ते प्राशते हविः । सदा द्वादशमासान्वै जुह्वानो जातवेदसम् ।।"},
{"c": "13.110", "n": "46", "i": 67634, "v": "परस्त्रियो नाभिलषेद्वाचाथ मनसापि वा । अनृतं च न भाषेत मातापित्रोः कृतेऽपि वा ।।"},
{"c": "13.110", "n": "47", "i": 67635, "v": "अभिगच्छेन्महादेवं विमानस्थं महाबलम् । स्वयंभुवं च पश्येत विमानं समुपस्थितम् ।।"},
{"c": "13.110", "n": "48", "i": 67636, "v": "कुमार्यः काञ्चनाभासा रूपवत्यो नयन्ति तम् । रुद्राणां तमधीवासं दिवि दिव्यं मनोहरम् ।।"},
{"c": "13.110", "n": "49", "i": 67637, "v": "वर्षाण्यपरिमेयानि युगान्तमपि चावसेत् । कोटीशतसहस्रं च दश कोटिशतानि च ।।"},
{"c": "13.110", "n": "50", "i": 67638, "v": "रुद्रं नित्यं प्रणमते देवदानवसंमतम् । स तस्मै दर्शनं प्राप्तो दिवसे दिवसे भवेत् ।।"},
{"c": "13.110", "n": "51", "i": 67639, "v": "दिवसे द्वादशे यस्तु प्राप्ते वै प्राशते हविः । सदा द्वादशमासान्वै सर्वमेधफलं लभेत् ।।"},
{"c": "13.110", "n": "52", "i": 67640, "v": "आदित्यैर्द्वादशैस्तस्य विमानं संविधीयते । मणिमुक्ताप्रवालैश्च महार्हैरुपशोभितम् ।।"},
{"c": "13.110", "n": "53", "i": 67641, "v": "हंसमालापरिक्षिप्तं नागवीथीसमाकुलम् । मयूरैश्चक्रवाकैश्च कूजद्भिरुपशोभितम् ।।"},
{"c": "13.110", "n": "54", "i": 67642, "v": "अट्टैर्महद्भिः संयुक्तं ब्रह्मलोके प्रतिष्ठितम् । नित्यमावसते राजन्नरनारीसमावृतम् । ऋषिरेवं महाभागस्त्वङ्गिराः प्राह धर्मवित् ।।"},
{"c": "13.110", "n": "55", "i": 67643, "v": "त्रयोदशे तु दिवसे यः प्राप्ते प्राशते हविः । सदा द्वादश मासान्वै देवसत्रफलं लभेत् ।।"},
{"c": "13.110", "n": "56", "i": 67644, "v": "रक्तपद्मोदयं नाम विमानं साधयेन्नरः । जातरूपप्रयुक्तं च रत्नसंचयभूषितम् ।।"},
{"c": "13.110", "n": "57", "i": 67645, "v": "देवकन्याभिराकीर्णं दिव्याभरणभूषितम् । पुण्यगन्धोदयं दिव्यं वायव्यैरुपशोभितम् ।।"},
{"c": "13.110", "n": "58", "i": 67646, "v": "तत्र शङ्कुपताकं च युगान्तं कल्पमेव च । अयुतायुतं तथा पद्मं समुद्रं च तथा वसेत् ।।"},
{"c": "13.110", "n": "59", "i": 67647, "v": "गीतगन्धर्वघोषैश्च भेरीपणवनिस्वनैः । सदा प्रमुदितस्ताभिर्देवकन्याभिरीड्यते ।।"},
{"c": "13.110", "n": "60", "i": 67648, "v": "चतुर्दशे तु दिवसे यः पूर्णे प्राशते हविः । सदा द्वादश मासान्वै महामेधफलं लभेत् ।।"},
{"c": "13.110", "n": "61", "i": 67649, "v": "अनिर्देश्यवयोरूपा देवकन्याः स्वलंकृताः । मृष्टतप्ताङ्गदधरा विमानैरनुयान्ति तम् ।।"},
{"c": "13.110", "n": "62", "i": 67650, "v": "कलहंसविनिर्घोषैर्नूपुराणां च निस्वनैः । काञ्चीनां च समुत्कर्षैस्तत्र तत्र विबोध्यते ।।"},
{"c": "13.110", "n": "63", "i": 67651, "v": "देवकन्यानिवासे च तस्मिन्वसति मानवः । जाह्नवीवालुकाकीर्णे पूर्णं संवत्सरं नरः ।।"},
{"c": "13.110", "n": "64", "i": 67652, "v": "यस्तु पक्षे गते भुङ्क्ते एकभक्तं जितेन्द्रियः । सदा द्वादश मासांस्तु जुह्वानो जातवेदसम् । राजसूयसहस्रस्य फलं प्राप्नोत्यनुत्तमम् ।।"},
{"c": "13.110", "n": "65", "i": 67653, "v": "यानमारोहते नित्यं हंसबर्हिणसेवितम् । मणिमण्डलकैश्चित्रं जातरूपसमावृतम् ।।"},
{"c": "13.110", "n": "66", "i": 67654, "v": "दिव्याभरणशोभाभिर्वरस्त्रीभिरलंकृतम् । एकस्तम्भं चतुर्द्वारं सप्तभौमं सुमङ्गलम् । वैजयन्तीसहस्रैश्च शोभितं गीतनिस्वनैः ।।"},
{"c": "13.110", "n": "67", "i": 67655, "v": "दिव्यं दिव्यगुणोपेतं विमानमधिरोहति । मणिमुक्ताप्रवालैश्च भूषितं वैद्युतप्रभम् । वसेद्युगसहस्रं च खड्गकुञ्जरवाहनः ।।"},
{"c": "13.110", "n": "68", "i": 67656, "v": "षोडशे दिवसे यस्तु संप्राप्ते प्राशते हविः । सदा द्वादश मासान्वै सोमयज्ञफलं लभेत् ।।"},
{"c": "13.110", "n": "69", "i": 67657, "v": "सोमकन्यानिवासेषु सोऽध्यावसति नित्यदा । सौम्यगन्धानुलिप्तश्च कामचारगतिर्भवेत् ।।"},
{"c": "13.110", "n": "70", "i": 67658, "v": "सुदर्शनाभिर्नारीभिर्मधुराभिस्तथैव च । अर्च्यते वै विमानस्थः कामभोगैश्च सेव्यते ।।"},
{"c": "13.110", "n": "71", "i": 67659, "v": "फलं पद्मशतप्रख्यं महाकल्पं दशाधिकम् । आवर्तनानि चत्वारि सागरे यात्यसौ नरः ।।"},
{"c": "13.110", "n": "72", "i": 67660, "v": "दिवसे सप्तदशमे यः प्राप्ते प्राशते हविः । सदा द्वादश मासान्वै जुह्वानो जातवेदसम् ।।"},
{"c": "13.110", "n": "73", "i": 67661, "v": "स्थानं वारुणमैन्द्रं च रौद्रं चैवाधिगच्छति । मारुतौशनसे चैव ब्रह्मलोकं च गच्छति ।।"},
{"c": "13.110", "n": "74", "i": 67662, "v": "तत्र दैवतकन्याभिरासनेनोपचर्यते । भूर्भुवं चापि देवर्षिं विश्वरूपमवेक्षते ।।"},
{"c": "13.110", "n": "75", "i": 67663, "v": "तत्र देवाधिदेवस्य कुमार्यो रमयन्ति तम् । द्वात्रिंशद्रूपधारिण्यो मधुराः समलंकृताः ।।"},
{"c": "13.110", "n": "76", "i": 67664, "v": "चन्द्रादित्यावुभौ यावद्गगने चरतः प्रभो । तावच्चरत्यसौ वीरः सुधामृतरसाशनः ।।"},
{"c": "13.110", "n": "77", "i": 67665, "v": "अष्टादशे तु दिवसे प्राश्नीयादेकभोजनम् । सदा द्वादश मासान्वै सप्त लोकान्स पश्यति ।।"},
{"c": "13.110", "n": "78", "i": 67666, "v": "रथैः सनन्दिघोषैश्च पृष्ठतः सोऽनुगम्यते । देवकन्याधिरूढैस्तु भ्राजमानैः स्वलंकृतैः ।।"},
{"c": "13.110", "n": "79", "i": 67667, "v": "व्याघ्रसिंहप्रयुक्तं च मेघस्वननिनादितम् । विमानमुत्तमं दिव्यं सुसुखी ह्यधिरोहति ।।"},
{"c": "13.110", "n": "80", "i": 67668, "v": "तत्र कल्पसहस्रं स कान्ताभिः सह मोदते । सुधारसं च भुञ्जीत अमृतोपममुत्तमम् ।।"},
{"c": "13.110", "n": "81", "i": 67669, "v": "एकोनविंशे दिवसे यो भुङ्क्ते एकभोजनम् । सदा द्वादश मासान्वै सप्त लोकान्स पश्यति ।।"},
{"c": "13.110", "n": "82", "i": 67670, "v": "उत्तमं लभते स्थानमप्सरोगणसेवितम् । गन्धर्वैरुपगीतं च विमानं सूर्यवर्चसम् ।।"},
{"c": "13.110", "n": "83", "i": 67671, "v": "तत्रामरवरस्त्रीभिर्मोदते विगतज्वरः । दिव्याम्बरधरः श्रीमानयुतानां शतं समाः ।।"},
{"c": "13.110", "n": "84", "i": 67672, "v": "पूर्णेऽथ दिवसे विंशे यो भुङ्क्ते ह्येकभोजनम् । सदा द्वादश मासांस्तु सत्यवादी धृतव्रतः ।।"},
{"c": "13.110", "n": "85", "i": 67673, "v": "अमांसाशी ब्रह्मचारी सर्वभूतहिते रतः । स लोकान्विपुलान्दिव्यानादित्यानामुपाश्नुते ।।"},
{"c": "13.110", "n": "86", "i": 67674, "v": "गन्धर्वैरप्सरोभिश्च दिव्यमाल्यानुलेपनैः । विमानैः काञ्चनैर्दिव्यैः पृष्ठतश्चानुगम्यते ।।"},
{"c": "13.110", "n": "87", "i": 67675, "v": "एकविंशे तु दिवसे यो भुङ्क्ते ह्येकभोजनम् । सदा द्वादश मासान्वै जुह्वानो जातवेदसम् ।।"},
{"c": "13.110", "n": "88", "i": 67676, "v": "लोकमौशनसं दिव्यं शक्रलोकं च गच्छति । अश्विनोर्मरुतां चैव सुखेष्वभिरतः सदा ।।"},
{"c": "13.110", "n": "89", "i": 67677, "v": "अनभिज्ञश्च दुःखानां विमानवरमास्थितः । सेव्यमानो वरस्त्रीभिः क्रीडत्यमरवत्प्रभुः ।।"},
{"c": "13.110", "n": "90", "i": 67678, "v": "द्वाविंशे दिवसे प्राप्ते यो भुङ्क्ते ह्येकभोजनम् । सदा द्वादश मासान्वै जुह्वानो जातवेदसम् ।।"},
{"c": "13.110", "n": "91", "i": 67679, "v": "धृतिमानहिंसानिरतः सत्यवागनसूयकः । लोकान्वसूनामाप्नोति दिवाकरसमप्रभः ।।"},
{"c": "13.110", "n": "92", "i": 67680, "v": "कामचारी सुधाहारो विमानवरमास्थितः । रमते देवकन्याभिर्दिव्याभरणभूषितः ।।"},
{"c": "13.110", "n": "93", "i": 67681, "v": "त्रयोविंशे तु दिवसे प्राशेद्यस्त्वेकभोजनम् । सदा द्वादश मासांस्तु मिताहारो जितेन्द्रियः ।।"},
{"c": "13.110", "n": "94", "i": 67682, "v": "वायोरुशनसश्चैव रुद्रलोकं च गच्छति । कामचारी कामगमः पूज्यमानोऽप्सरोगणैः ।।"},
{"c": "13.110", "n": "95", "i": 67683, "v": "अनेकगुणपर्यन्तं विमानवरमास्थितः । रमते देवकन्याभिर्दिव्याभरणभूषितः ।।"},
{"c": "13.110", "n": "96", "i": 67684, "v": "चतुर्विंशे तु दिवसे यः प्राशेदेकभोजनम् । सदा द्वादश मासान्वै जुह्वानो जातवेदसम् ।।"},
{"c": "13.110", "n": "97", "i": 67685, "v": "आदित्यानामधीवासे मोदमानो वसेच्चिरम् । दिव्यमाल्याम्बरधरो दिव्यगन्धानुलेपनः ।।"},
{"c": "13.110", "n": "98", "i": 67686, "v": "विमाने काञ्चने दिव्ये हंसयुक्ते मनोरमे । रमते देवकन्यानां सहस्रैरयुतैस्तथा ।।"},
{"c": "13.110", "n": "99", "i": 67687, "v": "पञ्चविंशे तु दिवसे यः प्राशेदेकभोजनम् । सदा द्वादश मासांस्तु पुष्कलं यानमारुहेत् ।।"},
{"c": "13.110", "n": "100", "i": 67688, "v": "सिंहव्याघ्रप्रयुक्तैश्च मेघस्वननिनादितैः । रथैः सनन्दिघोषैश्च पृष्ठतः सोऽनुगम्यते ।।"},
{"c": "13.110", "n": "101", "i": 67689, "v": "देवकन्यासमारूढै राजतैर्विमलैः शुभैः । विमानमुत्तमं दिव्यमास्थाय सुमनोहरम् ।।"},
{"c": "13.110", "n": "102", "i": 67690, "v": "तत्र कल्पसहस्रं वै वसते स्त्रीशतावृते । सुधारसं चोपजीवन्नमृतोपममुत्तमम् ।।"},
{"c": "13.110", "n": "103", "i": 67691, "v": "षड्विंशे दिवसे यस्तु प्राश्नीयादेकभोजनम् । सदा द्वादश मासांस्तु नियतो नियताशनः ।।"},
{"c": "13.110", "n": "104", "i": 67692, "v": "जितेन्द्रियो वीतरागो जुह्वानो जातवेदसम् । स प्राप्नोति महाभागः पूज्यमानोऽप्सरोगणैः ।।"},
{"c": "13.110", "n": "105", "i": 67693, "v": "सप्तानां मरुतां लोकान्वसूनां चापि सोऽश्नुते । विमाने स्फाटिके दिव्ये सर्वरत्नैरलंकृते ।।"},
{"c": "13.110", "n": "106", "i": 67694, "v": "गन्धर्वैरप्सरोभिश्च पूज्यमानः प्रमोदते । द्वे युगानां सहस्रे तु दिव्ये दिव्येन तेजसा ।।"},
{"c": "13.110", "n": "107", "i": 67695, "v": "सप्तविंशे तु दिवसे यः प्राशेदेकभोजनम् । सदा द्वादश मासांस्तु जुह्वानो जातवेदसम् ।।"},
{"c": "13.110", "n": "108", "i": 67696, "v": "फलं प्राप्नोति विपुलं देवलोके च पूज्यते । अमृताशी वसंस्तत्र स वितृप्तः प्रमोदते ।।"},
{"c": "13.110", "n": "109", "i": 67697, "v": "देवर्षिचरितं राजन्राजर्षिभिरधिष्ठितम् । अध्यावसति दिव्यात्मा विमानवरमास्थितः ।।"},
{"c": "13.110", "n": "110", "i": 67698, "v": "स्त्रीभिर्मनोभिरामाभी रममाणो मदोत्कटः । युगकल्पसहस्राणि त्रीण्यावसति वै सुखम् ।।"},
{"c": "13.110", "n": "111", "i": 67699, "v": "योऽष्टाविंशे तु दिवसे प्राश्नीयादेकभोजनम् । सदा द्वादश मासांस्तु जितात्मा विजितेन्द्रियः ।।"},
{"c": "13.110", "n": "112", "i": 67700, "v": "फलं देवर्षिचरितं विपुलं समुपाश्नुते । भोगवांस्तेजसा भाति सहस्रांशुरिवामलः ।।"},
{"c": "13.110", "n": "113", "i": 67701, "v": "सुकुमार्यश्च नार्यस्तं रममाणाः सुवर्चसः । पीनस्तनोरुजघना दिव्याभरणभूषिताः ।।"},
{"c": "13.110", "n": "114", "i": 67702, "v": "रमयन्ति मनः कान्ता विमाने सूर्यसंनिभे । सर्वकामगमे दिव्ये कल्पायुतशतं समाः ।।"},
{"c": "13.110", "n": "115", "i": 67703, "v": "एकोनत्रिंशे दिवसे यः प्राशेदेकभोजनम् । सदा द्वादश मासान्वै सत्यव्रतपरायणः ।।"},
{"c": "13.110", "n": "116", "i": 67704, "v": "तस्य लोकाः शुभा दिव्या देवराजर्षिपूजिताः । विमानं चन्द्रशुभ्राभं दिव्यं समधिगच्छति ।।"},
{"c": "13.110", "n": "117", "i": 67705, "v": "जातरूपमयं युक्तं सर्वरत्नविभूषितम् । अप्सरोगणसंपूर्णं गन्धर्वैरभिनादितम् ।।"},
{"c": "13.110", "n": "118", "i": 67706, "v": "तत्र चैनं शुभा नार्यो दिव्याभरणभूषिताः । मनोभिरामा मधुरा रमयन्ति मदोत्कटाः ।।"},
{"c": "13.110", "n": "119", "i": 67707, "v": "भोगवांस्तेजसा युक्तो वैश्वानरसमप्रभः । दिव्यो दिव्येन वपुषा भ्राजमान इवामरः ।।"},
{"c": "13.110", "n": "120", "i": 67708, "v": "वसूनां मरुतां चैव साध्यानामश्विनोस्तथा । रुद्राणां च तथा लोकान्ब्रह्मलोकं च गच्छति ।।"},
{"c": "13.110", "n": "121", "i": 67709, "v": "यस्तु मासे गते भुङ्क्ते एकभक्तं शमात्मकः । सदा द्वादश मासान्वै ब्रह्मलोकमवाप्नुयात् ।।"},
{"c": "13.110", "n": "122", "i": 67710, "v": "सुधारसकृताहारः श्रीमान्सर्वमनोहरः । तेजसा वपुषा लक्ष्म्या भ्राजते रश्मिवानिव ।।"},
{"c": "13.110", "n": "123", "i": 67711, "v": "दिव्यमाल्याम्बरधरो दिव्यगन्धानुलेपनः । सुखेष्वभिरतो योगी दुःखानामविजानकः ।।"},
{"c": "13.110", "n": "124", "i": 67712, "v": "स्वयंप्रभाभिर्नारीभिर्विमानस्थो महीयते । रुद्रदेवर्षिकन्याभिः सततं चाभिपूज्यते ।।"},
{"c": "13.110", "n": "125", "i": 67713, "v": "नानाविधसुरूपाभिर्नानारागाभिरेव च । नानामधुरभाषाभिर्नानारतिभिरेव च ।।"},
{"c": "13.110", "n": "126", "i": 67714, "v": "विमाने नगराकारे सूर्यवत्सूर्यसंनिभे । पृष्ठतः सोमसंकाशे उदक्चैवाभ्रसंनिभे ।।"},
{"c": "13.110", "n": "127", "i": 67715, "v": "दक्षिणायां तु रक्ताभे अधस्तान्नीलमण्डले । ऊर्ध्वं चित्राभिसंकाशे नैको वसति पूजितः ।।"},
{"c": "13.110", "n": "128", "i": 67716, "v": "यावद्वर्षसहस्रं तु जम्बूद्वीपे प्रवर्षति । तावत्संवत्सराः प्रोक्ता ब्रह्मलोकस्य धीमतः ।।"},
{"c": "13.110", "n": "129", "i": 67717, "v": "विप्रुषश्चैव यावन्त्यो निपतन्ति नभस्तलात् । वर्षासु वर्षतस्तावन्निवसत्यमरप्रभः ।।"},
{"c": "13.110", "n": "130", "i": 67718, "v": "मासोपवासी वर्षैस्तु दशभिः स्वर्गमुत्तमम् । महर्षित्वमथासाद्य सशरीरगतिर्भवेत् ।।"},
{"c": "13.110", "n": "131", "i": 67719, "v": "मुनिर्दान्तो जितक्रोधो जितशिश्नोदरः सदा । जुह्वन्नग्नींश्च नियतः संध्योपासनसेविता ।।"},
{"c": "13.110", "n": "132", "i": 67720, "v": "बहुभिर्नियमैरेवं मासानश्नाति यो नरः । अभ्रावकाशशीलश्च तस्य वासो निरुच्यते ।।"},
{"c": "13.110", "n": "133", "i": 67721, "v": "दिवं गत्वा शरीरेण स्वेन राजन्यथामरः । स्वर्गं पुण्यं यथाकाममुपभुङ्क्ते यथाविधि ।।"},
{"c": "13.110", "n": "134", "i": 67722, "v": "एष ते भरतश्रेष्ठ यज्ञानां विधिरुत्तमः । व्याख्यातो ह्यानुपूर्व्येण उपवासफलात्मकः ।।"},
{"c": "13.110", "n": "135", "i": 67723, "v": "दरिद्रैर्मनुजैः पार्थ प्राप्यं यज्ञफलं यथा । उपवासमिमं कृत्वा गच्छेच्च परमां गतिम् । देवद्विजातिपूजायां रतो भरतसत्तम ।।"},
{"c": "13.110", "n": "136", "i": 67724, "v": "उपवासविधिस्त्वेष विस्तरेण प्रकीर्तितः । नियतेष्वप्रमत्तेषु शौचवत्सु महात्मसु ।।"},
{"c": "13.110", "n": "137", "i": 67725, "v": "दम्भद्रोहनिवृत्तेषु कृतबुद्धिषु भारत । अचलेष्वप्रकम्पेषु मा ते भूदत्र संशयः ।।"},
{"c": "13.111", "t": "युधिष्ठिर उवाच ।"},
{"c": "13.111", "n": "1", "i": 67726, "v": "यद्वरं सर्वतीर्थानां तद्ब्रवीहि पितामह । यत्र वै परमं शौचं तन्मे व्याख्यातुमर्हसि ।।"},
{"c": "13.111", "t": "भीष्म उवाच ।"},
{"c": "13.111", "n": "2", "i": 67727, "v": "सर्वाणि खलु तीर्थानि गुणवन्ति मनीषिणाम् । यत्तु तीर्थं च शौचं च तन्मे शृणु समाहितः ।।"},
{"c": "13.111", "n": "3", "i": 67728, "v": "अगाधे विमले शुद्धे सत्यतोये धृतिह्रदे । स्नातव्यं मानसे तीर्थे सत्त्वमालम्ब्य शाश्वतम् ।।"},
{"c": "13.111", "n": "4", "i": 67729, "v": "तीर्थशौचमनर्थित्वमार्दवं सत्यमार्जवम् । अहिंसा सर्वभूतानामानृशंस्यं दमः शमः ।।"},
{"c": "13.111", "n": "5", "i": 67730, "v": "निर्ममा निरहंकारा निर्द्वंद्वा निष्परिग्रहाः । शुचयस्तीर्थभूतास्ते ये भैक्षमुपभुञ्जते ।।"},
{"c": "13.111", "n": "6", "i": 67731, "v": "तत्त्ववित्त्वनहंबुद्धिस्तीर्थं परममुच्यते । शौचलक्षणमेतत्ते सर्वत्रैवान्ववेक्षणम् ।।"},
{"c": "13.111", "n": "7", "i": 67732, "v": "रजस्तमः सत्त्वमथो येषां निर्धौतमात्मनः । शौचाशौचे न ते सक्ताः स्वकार्यपरिमार्गिणः ।।"},
{"c": "13.111", "n": "8", "i": 67733, "v": "सर्वत्यागेष्वभिरताः सर्वज्ञाः सर्वदर्शिनः । शौचेन वृत्तशौचार्थास्ते तीर्थाः शुचयश्च ते ।।"},
{"c": "13.111", "n": "9", "i": 67734, "v": "नोदकक्लिन्नगात्रस्तु स्नात इत्यभिधीयते । स स्नातो यो दमस्नातः सबाह्याभ्यन्तरः शुचिः ।।"},
{"c": "13.111", "n": "10", "i": 67735, "v": "अतीतेष्वनपेक्षा ये प्राप्तेष्वर्थेषु निर्ममाः । शौचमेव परं तेषां येषां नोत्पद्यते स्पृहा ।।"},
{"c": "13.111", "n": "11", "i": 67736, "v": "प्रज्ञानं शौचमेवेह शरीरस्य विशेषतः । तथा निष्किंचनत्वं च मनसश्च प्रसन्नता ।।"},
{"c": "13.111", "n": "12", "i": 67737, "v": "वृत्तशौचं मनःशौचं तीर्थशौचं परं हितम् । ज्ञानोत्पन्नं च यच्छौचं तच्छौचं परमं मतम् ।।"},
{"c": "13.111", "n": "13", "i": 67738, "v": "मनसाथ प्रदीपेन ब्रह्मज्ञानबलेन च । स्नाता ये मानसे तीर्थे तज्ज्ञाः क्षेत्रज्ञदर्शिनः ।।"},
{"c": "13.111", "n": "14", "i": 67739, "v": "समारोपितशौचस्तु नित्यं भावसमन्वितः । केवलं गुणसंपन्नः शुचिरेव नरः सदा ।।"},
{"c": "13.111", "n": "15", "i": 67740, "v": "शरीरस्थानि तीर्थानि प्रोक्तान्येतानि भारत । पृथिव्यां यानि तीर्थानि पुण्यानि शृणु तान्यपि ।।"},
{"c": "13.111", "n": "16", "i": 67741, "v": "यथा शरीरस्योद्देशाः शुचयः परिनिर्मिताः । तथा पृथिव्या भागाश्च पुण्यानि सलिलानि च ।।"},
{"c": "13.111", "n": "17", "i": 67742, "v": "प्रार्थनाच्चैव तीर्थस्य स्नानाच्च पितृतर्पणात् । धुनन्ति पापं तीर्थेषु पूता यान्ति दिवं सुखम् ।।"},
{"c": "13.111", "n": "18", "i": 67743, "v": "परिग्रहाच्च साधूनां पृथिव्याश्चैव तेजसा । अतीव पुण्यास्ते भागाः सलिलस्य च तेजसा ।।"},
{"c": "13.111", "n": "19", "i": 67744, "v": "मनसश्च पृथिव्याश्च पुण्यतीर्थास्तथापरे । उभयोरेव यः स्नातः स सिद्धिं शीघ्रमाप्नुयात् ।।"},
{"c": "13.111", "n": "20", "i": 67745, "v": "यथा बलं क्रियाहीनं क्रिया वा बलवर्जिता । नेह साधयते कार्यं समायुक्तस्तु सिध्यति ।।"},
{"c": "13.111", "n": "21", "i": 67746, "v": "एवं शरीरशौचेन तीर्थशौचेन चान्वितः । ततः सिद्धिमवाप्नोति द्विविधं शौचमुत्तमम् ।।"},
{"c": "13.112", "t": "युधिष्ठिर उवाच ।"},
{"c": "13.112", "n": "1", "i": 67747, "v": "पितामह महाबाहो सर्वशास्त्रविशारद । श्रोतुमिच्छामि मर्त्यानां संसारविधिमुत्तमम् ।।"},
{"c": "13.112", "n": "2", "i": 67748, "v": "केन वृत्तेन राजेन्द्र वर्तमाना नरा युधि । प्राप्नुवन्त्युत्तमं स्वर्गं कथं च नरकं नृप ।।"},
{"c": "13.112", "n": "3", "i": 67749, "v": "मृतं शरीरमुत्सृज्य काष्ठलोष्टसमं जनाः । प्रयान्त्यमुं लोकमितः को वै ताननुगच्छति ।।"},
{"c": "13.112", "t": "भीष्म उवाच ।"},
{"c": "13.112", "n": "4", "i": 67750, "v": "असावायाति भगवान्बृहस्पतिरुदारधीः । पृच्छैनं सुमहाभागमेतद्गुह्यं सनातनम् ।।"},
{"c": "13.112", "n": "5", "i": 67751, "v": "नैतदन्येन शक्यं हि वक्तुं केनचिदद्य वै । वक्ता बृहस्पतिसमो न ह्यन्यो विद्यते क्वचित् ।।"},
{"c": "13.112", "t": "वैशंपायन उवाच ।"},
{"c": "13.112", "n": "6", "i": 67752, "v": "तयोः संवदतोरेवं पार्थगाङ्गेययोस्तदा । आजगाम विशुद्धात्मा भगवान्स बृहस्पतिः ।।"},
{"c": "13.112", "n": "7", "i": 67753, "v": "ततो राजा समुत्थाय धृतराष्ट्रपुरोगमः । पूजामनुपमां चक्रे सर्वे ते च सभासदः ।।"},
{"c": "13.112", "n": "8", "i": 67754, "v": "ततो धर्मसुतो राजा भगवन्तं बृहस्पतिम् । उपगम्य यथान्यायं प्रश्नं पप्रच्छ सुव्रतः ।।"},
{"c": "13.112", "t": "युधिष्ठिर उवाच ।"},
{"c": "13.112", "n": "9", "i": 67755, "v": "भगवन्सर्वधर्मज्ञ सर्वशास्त्रविशारद । मर्त्यस्य कः सहायो वै पिता माता सुतो गुरुः ।।"},
{"c": "13.112", "n": "10", "i": 67756, "v": "मृतं शरीरमुत्सृज्य काष्ठलोष्टसमं जनाः । गच्छन्त्यमुत्रलोकं वै क एनमनुगच्छति ।।"},
{"c": "13.112", "t": "बृहस्पतिरुवाच ।"},
{"c": "13.112", "n": "11", "i": 67757, "v": "एकः प्रसूतो राजेन्द्र जन्तुरेको विनश्यति । एकस्तरति दुर्गाणि गच्छत्येकश्च दुर्गतिम् ।।"},
{"c": "13.112", "n": "12", "i": 67758, "v": "असहायः पिता माता तथा भ्राता सुतो गुरुः । ज्ञातिसंबन्धिवर्गश्च मित्रवर्गस्तथैव च ।।"},
{"c": "13.112", "n": "13", "i": 67759, "v": "मृतं शरीरमुत्सृज्य काष्ठलोष्टसमं जनाः । मुहूर्तमुपतिष्ठन्ति ततो यान्ति पराङ्मुखाः । तैस्तच्छरीरमुत्सृष्टं धर्म एकोऽनुगच्छति ।।"},
{"c": "13.112", "n": "14", "i": 67760, "v": "तस्माद्धर्मः सहायार्थे सेवितव्यः सदा नृभिः । प्राणी धर्मसमायुक्तो गच्छते स्वर्गतिं पराम् । तथैवाधर्मसंयुक्तो नरकायोपपद्यते ।।"},
{"c": "13.112", "n": "15", "i": 67761, "v": "तस्मान्न्यायागतैरर्थैर्धर्मं सेवेत पण्डितः । धर्म एको मनुष्याणां सहायः पारलौकिकः ।।"},
{"c": "13.112", "n": "16", "i": 67762, "v": "लोभान्मोहादनुक्रोशाद्भयाद्वाप्यबहुश्रुतः । नरः करोत्यकार्याणि परार्थे लोभमोहितः ।।"},
{"c": "13.112", "n": "17", "i": 67763, "v": "धर्मश्चार्थश्च कामश्च त्रितयं जीविते फलम् । एतत्त्रयमवाप्तव्यमधर्मपरिवर्जितम् ।।"},
{"c": "13.112", "t": "युधिष्ठिर उवाच ।"},
{"c": "13.112", "n": "18", "i": 67764, "v": "श्रुतं भगवतो वाक्यं धर्मयुक्तं परं हितम् । शरीरविचयं ज्ञातुं बुद्धिस्तु मम जायते ।।"},
{"c": "13.112", "n": "19", "i": 67765, "v": "मृतं शरीररहितं सूक्ष्ममव्यक्ततां गतम् । अचक्षुर्विषयं प्राप्तं कथं धर्मोऽनुगच्छति ।।"},
{"c": "13.112", "t": "बृहस्पतिरुवाच ।"},
{"c": "13.112", "n": "20", "i": 67766, "v": "पृथिवी वायुराकाशमापो ज्योतिश्च पञ्चमम् । बुद्धिरात्मा च सहिता धर्मं पश्यन्ति नित्यदा ।।"},
{"c": "13.112", "n": "21", "i": 67767, "v": "प्राणिनामिह सर्वेषां साक्षिभूतानि चानिशम् । एतैश्च स ह धर्मोऽपि तं जीवमनुगच्छति ।।"},
{"c": "13.112", "n": "22", "i": 67768, "v": "त्वगस्थिमांसं शुक्रं च शोणितं च महामते । शरीरं वर्जयन्त्येते जीवितेन विवर्जितम् ।।"},
{"c": "13.112", "n": "23", "i": 67769, "v": "ततो धर्मसमायुक्तः स जीवः सुखमेधते । इह लोके परे चैव किं भूयः कथयामि ते ।।"},
{"c": "13.112", "t": "युधिष्ठिर उवाच ।"},
{"c": "13.112", "n": "24", "i": 67770, "v": "अनुदर्शितं भगवता यथा धर्मोऽनुगच्छति । एतत्तु ज्ञातुमिच्छामि कथं रेतः प्रवर्तते ।।"},
{"c": "13.112", "t": "बृहस्पतिरुवाच ।"},
{"c": "13.112", "n": "25", "i": 67771, "v": "अन्नमश्नन्ति ये देवाः शरीरस्था नरेश्वर । पृथिवी वायुराकाशमापो ज्योतिर्मनस्तथा ।।"},
{"c": "13.112", "n": "26", "i": 67772, "v": "ततस्तृप्तेषु राजेन्द्र तेषु भूतेषु पञ्चसु । मनःषष्ठेषु शुद्धात्मन्रेतः संपद्यते महत् ।।"},
{"c": "13.112", "n": "27", "i": 67773, "v": "ततो गर्भः संभवति स्त्रीपुंसोः पार्थ संगमे । एतत्ते सर्वमाख्यातं किं भूयः श्रोतुमिच्छसि ।।"},
{"c": "13.112", "t": "युधिष्ठिर उवाच ।"},
{"c": "13.112", "n": "28", "i": 67774, "v": "आख्यातमेतद्भवता गर्भः संजायते यथा । यथा जातस्तु पुरुषः प्रपद्यति तदुच्यताम् ।।"},
{"c": "13.112", "t": "बृहस्पतिरुवाच ।"},
{"c": "13.112", "n": "29", "i": 67775, "v": "आसन्नमात्रः सततं तैर्भूतैरभिभूयते । विप्रमुक्तश्च तैर्भूतैः पुनर्यात्यपरां गतिम् । स तु भूतसमायुक्तः प्राप्नुते जीव एव ह ।।"},
{"c": "13.112", "n": "30", "i": 67776, "v": "ततोऽस्य कर्म पश्यन्ति शुभं वा यदि वाशुभम् । देवताः पञ्चभूतस्थाः किं भूयः श्रोतुमिच्छसि ।।"},
{"c": "13.112", "t": "युधिष्ठिर उवाच ।"},
{"c": "13.112", "n": "31", "i": 67777, "v": "त्वगस्थिमांसमुत्सृज्य तैश्च भूतैर्विवर्जितः । जीवः स भगवन्क्वस्थः सुखदुःखे समश्नुते ।।"},
{"c": "13.112", "t": "बृहस्पतिरुवाच ।"},
{"c": "13.112", "n": "32", "i": 67778, "v": "जीवो धर्मसमायुक्तः शीघ्रं रेतस्त्वमागतः । स्त्रीणां पुष्पं समासाद्य सूते कालेन भारत ।।"},
{"c": "13.112", "n": "33", "i": 67779, "v": "यमस्य पुरुषैः क्लेशं यमस्य पुरुषैर्वधम् । दुःखं संसारचक्रं च नरः क्लेशं च विन्दति ।।"},
{"c": "13.112", "n": "34", "i": 67780, "v": "इहलोके च स प्राणी जन्मप्रभृति पार्थिव । स्वकृतं कर्म वै भुङ्क्ते धर्मस्य फलमाश्रितः ।।"},
{"c": "13.112", "n": "35", "i": 67781, "v": "यदि धर्मं यथाशक्ति जन्मप्रभृति सेवते । ततः स पुरुषो भूत्वा सेवते नित्यदा सुखम् ।।"},
{"c": "13.112", "n": "36", "i": 67782, "v": "अथान्तरा तु धर्मस्य अधर्ममुपसेवते । सुखस्यानन्तरं दुःखं स जीवोऽप्यधिगच्छति ।।"},
{"c": "13.112", "n": "37", "i": 67783, "v": "अधर्मेण समायुक्तो यमस्य विषयं गतः । महद्दुःखं समासाद्य तिर्यग्योनौ प्रजायते ।।"},
{"c": "13.112", "n": "38", "i": 67784, "v": "कर्मणा येन येनेह यस्यां योनौ प्रजायते । जीवो मोहसमायुक्तस्तन्मे निगदतः शृणु ।।"},
{"c": "13.112", "n": "39", "i": 67785, "v": "यदेतदुच्यते शास्त्रे सेतिहासे सच्छन्दसि । यमस्य विषयं घोरं मर्त्यो लोकः प्रपद्यते ।।"},
{"c": "13.112", "n": "40", "i": 67786, "v": "अधीत्य चतुरो वेदान्द्विजो मोहसमन्वितः । पतितात्प्रतिगृह्याथ खरयोनौ प्रजायते ।।"},
{"c": "13.112", "n": "41", "i": 67787, "v": "खरो जीवति वर्षाणि दश पञ्च च भारत । खरो मृतो बलीवर्दः सप्त वर्षाणि जीवति ।।"},
{"c": "13.112", "n": "42", "i": 67788, "v": "बलीवर्दो मृतश्चापि जायते ब्रह्मराक्षसः । ब्रह्मरक्षस्तु त्रीन्मासांस्ततो जायति ब्राह्मणः ।।"},
{"c": "13.112", "n": "43", "i": 67789, "v": "पतितं याजयित्वा तु कृमियोनौ प्रजायते । तत्र जीवति वर्षाणि दश पञ्च च भारत ।।"},
{"c": "13.112", "n": "44", "i": 67790, "v": "कृमिभावात्प्रमुक्तस्तु ततो जायति गर्दभः । गर्दभः पञ्च वर्षाणि पञ्च वर्षाणि सूकरः । श्वा वर्षमेकं भवति ततो जायति मानवः ।।"},
{"c": "13.112", "n": "45", "i": 67791, "v": "उपाध्यायस्य यः पापं शिष्यः कुर्यादबुद्धिमान् । स जीव इह संसारांस्त्रीनाप्नोति न संशयः ।।"},
{"c": "13.112", "n": "46", "i": 67792, "v": "प्राक्श्वा भवति राजेन्द्र ततः क्रव्यात्ततः खरः । ततः प्रेतः परिक्लिष्टः पश्चाज्जायति ब्राह्मणः ।।"},
{"c": "13.112", "n": "47", "i": 67793, "v": "मनसापि गुरोर्भार्यां यः शिष्यो याति पापकृत् । सोऽधमान्याति संसारानधर्मेणेह चेतसा ।।"},
{"c": "13.112", "n": "48", "i": 67794, "v": "श्वयोनौ तु स संभूतस्त्रीणि वर्षाणि जीवति । तत्रापि निधनं प्राप्तः कृमियोनौ प्रजायते ।।"},
{"c": "13.112", "n": "49", "i": 67795, "v": "कृमिभावमनुप्राप्तो वर्षमेकं स जीवति । ततस्तु निधनं प्राप्य ब्रह्मयोनौ प्रजायते ।।"},
{"c": "13.112", "n": "50", "i": 67796, "v": "यदि पुत्रसमं शिष्यं गुरुर्हन्यादकारणे । आत्मनः कामकारेण सोऽपि हंसः प्रजायते ।।"},
{"c": "13.112", "n": "51", "i": 67797, "v": "पितरं मातरं वापि यस्तु पुत्रोऽवमन्यते । सोऽपि राजन्मृतो जन्तुः पूर्वं जायति गर्दभः ।।"},
{"c": "13.112", "n": "52", "i": 67798, "v": "खरो जीवति मासांस्तु दश श्वा च चतुर्दश । बिडालः सप्त मासांस्तु ततो जायति मानवः ।।"},
{"c": "13.112", "n": "53", "i": 67799, "v": "मातापितरमाक्रुश्य सारिकः संप्रजायते । ताडयित्वा तु तावेव जायते कच्छपो नृप ।।"},
{"c": "13.112", "n": "54", "i": 67800, "v": "कच्छपो दश वर्षाणि त्रीणि वर्षाणि शल्यकः । व्यालो भूत्वा तु षण्मासांस्ततो जायति मानुषः ।।"},
{"c": "13.112", "n": "55", "i": 67801, "v": "भर्तृपिण्डमुपाश्नन्यो राजद्विष्टानि सेवते । सोऽपि मोहसमापन्नो मृतो जायति वानरः ।।"},
{"c": "13.112", "n": "56", "i": 67802, "v": "वानरो दश वर्षाणि त्रीणि वर्षाणि मूषकः । श्वा भूत्वा चाथ षण्मासांस्ततो जायति मानुषः ।।"},
{"c": "13.112", "n": "57", "i": 67803, "v": "न्यासापहर्ता तु नरो यमस्य विषयं गतः । संसाराणां शतं गत्वा कृमियोनौ प्रजायते ।।"},
{"c": "13.112", "n": "58", "i": 67804, "v": "तत्र जीवति वर्षाणि दश पञ्च च भारत । दुष्कृतस्य क्षयं गत्वा ततो जायति मानुषः ।।"},
{"c": "13.112", "n": "59", "i": 67805, "v": "असूयको नरश्चापि मृतो जायति शार्ङ्गकः । विश्वासहर्ता तु नरो मीनो जायति दुर्मतिः ।।"},
{"c": "13.112", "n": "60", "i": 67806, "v": "भूत्वा मीनोऽष्ट वर्षाणि मृगो जायति भारत । मृगस्तु चतुरो मासांस्ततश्छागः प्रजायते ।।"},
{"c": "13.112", "n": "61", "i": 67807, "v": "छागस्तु निधनं प्राप्य पूर्णे संवत्सरे ततः । कीटः संजायते जन्तुस्ततो जायति मानुषः ।।"},
{"c": "13.112", "n": "62", "i": 67808, "v": "धान्यान्यवांस्तिलान्माषान्कुलत्थान्सर्षपांश्चणान् । कलायानथ मुद्गांश्च गोधूमानतसीस्तथा ।।"},
{"c": "13.112", "n": "63", "i": 67809, "v": "सस्यस्यान्यस्य हर्ता च मोहाज्जन्तुरचेतनः । स जायते महाराज मूषको निरपत्रपः ।।"},
{"c": "13.112", "n": "64", "i": 67810, "v": "ततः प्रेत्य महाराज पुनर्जायति सूकरः । सूकरो जातमात्रस्तु रोगेण म्रियते नृप ।।"},
{"c": "13.112", "n": "65", "i": 67811, "v": "श्वा ततो जायते मूढः कर्मणा तेन पार्थिव । श्वा भूत्वा पञ्च वर्षाणि ततो जायति मानुषः ।।"},
{"c": "13.112", "n": "66", "i": 67812, "v": "परदाराभिमर्शं तु कृत्वा जायति वै वृकः । श्वा सृगालस्ततो गृध्रो व्यालः कङ्को बकस्तथा ।।"},
{"c": "13.112", "n": "67", "i": 67813, "v": "भ्रातुर्भार्यां तु दुर्बुद्धिर्यो धर्षयति मोहितः । पुंस्कोकिलत्वमाप्नोति सोऽपि संवत्सरं नृप ।।"},
{"c": "13.112", "n": "68", "i": 67814, "v": "सखिभार्यां गुरोर्भार्यां राजभार्यां तथैव च । प्रधर्षयित्वा कामाद्यो मृतो जायति सूकरः ।।"},
{"c": "13.112", "n": "69", "i": 67815, "v": "सूकरः पञ्च वर्षाणि पञ्च वर्षाणि श्वाविधः । पिपीलकस्तु षण्मासान्कीटः स्यान्मासमेव च । एतानासाद्य संसारान्कृमियोनौ प्रजायते ।।"},
{"c": "13.112", "n": "70", "i": 67816, "v": "तत्र जीवति मासांस्तु कृमियोनौ त्रयोदश । ततोऽधर्मक्षयं कृत्वा पुनर्जायति मानुषः ।।"},
{"c": "13.112", "n": "71", "i": 67817, "v": "उपस्थिते विवाहे तु दाने यज्ञेऽपि वाभिभो । मोहात्करोति यो विघ्नं स मृतो जायते कृमिः ।।"},
{"c": "13.112", "n": "72", "i": 67818, "v": "कृमिर्जीवति वर्षाणि दश पञ्च च भारत । अधर्मस्य क्षयं कृत्वा ततो जायति मानुषः ।।"},
{"c": "13.112", "n": "73", "i": 67819, "v": "पूर्वं दत्त्वा तु यः कन्यां द्वितीये संप्रयच्छति । सोऽपि राजन्मृतो जन्तुः कृमियोनौ प्रजायते ।।"},
{"c": "13.112", "n": "74", "i": 67820, "v": "तत्र जीवति वर्षाणि त्रयोदश युधिष्ठिर । अधर्मसंक्षये युक्तस्ततो जायति मानुषः ।।"},
{"c": "13.112", "n": "75", "i": 67821, "v": "देवकार्यमुपाकृत्य पितृकार्यमथापि च । अनिर्वाप्य समश्नन्वै ततो जायति वायसः ।।"},
{"c": "13.112", "n": "76", "i": 67822, "v": "वायसो दश वर्षाणि ततो जायति कुक्कुटः । जायते लवकश्चापि मासं तस्मात्तु मानुषः ।।"},
{"c": "13.112", "n": "77", "i": 67823, "v": "ज्येष्ठं पितृसमं चापि भ्रातरं योऽवमन्यते । सोऽपि मृत्युमुपागम्य क्रौञ्चयोनौ प्रजायते ।।"},
{"c": "13.112", "n": "78", "i": 67824, "v": "क्रौञ्चो जीवति मासांस्तु दश द्वौ सप्त पञ्च च । ततो निधनमापन्नो मानुषत्वमुपाश्नुते ।।"},
{"c": "13.112", "n": "79", "i": 67825, "v": "वृषलो ब्राह्मणीं गत्वा कृमियोनौ प्रजायते । तत्रापत्यं समुत्पाद्य ततो जायति मूषकः ।।"},
{"c": "13.112", "n": "80", "i": 67826, "v": "कृतघ्नस्तु मृतो राजन्यमस्य विषयं गतः । यमस्य विषये क्रुद्धैर्वधं प्राप्नोति दारुणम् ।।"},
{"c": "13.112", "n": "81", "i": 67827, "v": "पट्टिसं मुद्गरं शूलमग्निकुम्भं च दारुणम् । असिपत्रवनं घोरं वालुकां कूटशाल्मलीम् ।।"},
{"c": "13.112", "n": "82", "i": 67828, "v": "एताश्चान्याश्च बह्वीः स यमस्य विषयं गतः । यातनाः प्राप्य तत्रोग्रास्ततो वध्यति भारत ।।"},
{"c": "13.112", "n": "83", "i": 67829, "v": "संसारचक्रमासाद्य कृमियोनौ प्रजायते । कृमिर्भवति वर्षाणि दश पञ्च च भारत । ततो गर्भं समासाद्य तत्रैव म्रियते शिशुः ।।"},
{"c": "13.112", "n": "84", "i": 67830, "v": "ततो गर्भशतैर्जन्तुर्बहुभिः संप्रजायते । संसारांश्च बहून्गत्वा ततस्तिर्यक्प्रजायते ।।"},
{"c": "13.112", "n": "85", "i": 67831, "v": "मृतो दुःखमनुप्राप्य बहुवर्षगणानिह । अपुनर्भावसंयुक्तस्ततः कूर्मः प्रजायते ।।"},
{"c": "13.112", "n": "86", "i": 67832, "v": "अशस्त्रं पुरुषं हत्वा सशस्त्रः पुरुषाधमः । अर्थार्थी यदि वा वैरी स मृतो जायते खरः ।।"},
{"c": "13.112", "n": "87", "i": 67833, "v": "खरो जीवति वर्षे द्वे ततः शस्त्रेण वध्यते । स मृतो मृगयोनौ तु नित्योद्विग्नोऽभिजायते ।।"},
{"c": "13.112", "n": "88", "i": 67834, "v": "मृगो वध्यति शस्त्रेण गते संवत्सरे तु सः । हतो मृगस्ततो मीनः सोऽपि जालेन बध्यते ।।"},
{"c": "13.112", "n": "89", "i": 67835, "v": "मासे चतुर्थे संप्राप्ते श्वापदः संप्रजायते । श्वापदो दश वर्षाणि द्वीपी वर्षाणि पञ्च च ।।"},
{"c": "13.112", "n": "90", "i": 67836, "v": "ततस्तु निधनं प्राप्तः कालपर्यायचोदितः । अधर्मस्य क्षयं कृत्वा ततो जायति मानुषः ।।"},
{"c": "13.112", "n": "91", "i": 67837, "v": "स्त्रियं हत्वा तु दुर्बुद्धिर्यमस्य विषयं गतः । बहून्क्लेशान्समासाद्य संसारांश्चैव विंशतिम् ।।"},
{"c": "13.112", "n": "92", "i": 67838, "v": "ततः पश्चान्महाराज कृमियोनौ प्रजायते । कृमिर्विंशतिवर्षाणि भूत्वा जायति मानुषः ।।"},
{"c": "13.112", "n": "93", "i": 67839, "v": "भोजनं चोरयित्वा तु मक्षिका जायते नरः । मक्षिकासंघवशगो बहून्मासान्भवत्युत । ततः पापक्षयं कृत्वा मानुषत्वमवाप्नुते ।।"},
{"c": "13.112", "n": "94", "i": 67840, "v": "वाद्यं हृत्वा तु पुरुषो मशकः संप्रजायते । तथा पिण्याकसंमिश्रमशनं चोरयेन्नरः । स जायते बभ्रुसमो दारुणो मूषको नरः ।।"},
{"c": "13.112", "n": "95", "i": 67841, "v": "लवणं चोरयित्वा तु चीरीवाकः प्रजायते । दधि हृत्वा बकश्चापि प्लवो मत्स्यानसंस्कृतान् ।।"},
{"c": "13.112", "n": "96", "i": 67842, "v": "चोरयित्वा पयश्चापि बलाका संप्रजायते । यस्तु चोरयते तैलं तैलपायी प्रजायते । चोरयित्वा तु दुर्बुद्धिर्मधु दंशः प्रजायते ।।"},
{"c": "13.112", "n": "97", "i": 67843, "v": "अयो हृत्वा तु दुर्बुद्धिर्वायसो जायते नरः । पायसं चोरयित्वा तु तित्तिरित्वमवाप्नुते ।।"},
{"c": "13.112", "n": "98", "i": 67844, "v": "हृत्वा पैष्टमपूपं च कुम्भोलूकः प्रजायते । फलं वा मूलकं हृत्वा अपूपं वा पिपीलिकः ।।"},
{"c": "13.112", "n": "99", "i": 67845, "v": "कांस्यं हृत्वा तु दुर्बुद्धिर्हारीतो जायते नरः । राजतं भाजनं हृत्वा कपोतः संप्रजायते ।।"},
{"c": "13.112", "n": "100", "i": 67846, "v": "हृत्वा तु काञ्चनं भाण्डं कृमियोनौ प्रजायते । क्रौञ्चः कार्पासिकं हृत्वा मृतो जायति मानवः ।।"},
{"c": "13.112", "n": "101", "i": 67847, "v": "चोरयित्वा नरः पट्टं त्वाविकं वापि भारत । क्षौमं च वस्त्रमादाय शशो जन्तुः प्रजायते ।।"},
{"c": "13.112", "n": "102", "i": 67848, "v": "वर्णान्हृत्वा तु पुरुषो मृतो जायति बर्हिणः । हृत्वा रक्तानि वस्त्राणि जायते जीवजीवकः ।।"},
{"c": "13.112", "n": "103", "i": 67849, "v": "वर्णकादींस्तथा गन्धांश्चोरयित्वा तु मानवः । छुच्छुन्दरित्वमाप्नोति राजँल्लोभपरायणः ।।"},
{"c": "13.112", "n": "104", "i": 67850, "v": "विश्वासेन तु निक्षिप्तं यो निह्नवति मानवः । स गतासुर्नरस्तादृङ्मत्स्ययोनौ प्रजायते ।।"},
{"c": "13.112", "n": "105", "i": 67851, "v": "मत्स्ययोनिमनुप्राप्य मृतो जायति मानुषः । मानुषत्वमनुप्राप्य क्षीणायुरुपपद्यते ।।"},
{"c": "13.112", "n": "106", "i": 67852, "v": "पापानि तु नरः कृत्वा तिर्यग्जायति भारत । न चात्मनः प्रमाणं ते धर्मं जानन्ति किंचन ।।"},
{"c": "13.112", "n": "107", "i": 67853, "v": "ये पापानि नराः कृत्वा निरस्यन्ति व्रतैः सदा । सुखदुःखसमायुक्ता व्याधितास्ते भवन्त्युत ।।"},
{"c": "13.112", "n": "108", "i": 67854, "v": "असंवासाः प्रजायन्ते म्लेच्छाश्चापि न संशयः । नराः पापसमाचारा लोभमोहसमन्विताः ।।"},
{"c": "13.112", "n": "109", "i": 67855, "v": "वर्जयन्ति च पापानि जन्मप्रभृति ये नराः । अरोगा रूपवन्तस्ते धनिनश्च भवन्त्युत ।।"},
{"c": "13.112", "n": "110", "i": 67856, "v": "स्त्रियोऽप्येतेन कल्पेन कृत्वा पापमवाप्नुयुः । एतेषामेव जन्तूनां पत्नीत्वमुपयान्ति ताः ।।"},
{"c": "13.112", "n": "111", "i": 67857, "v": "परस्वहरणे दोषाः सर्व एव प्रकीर्तिताः । एतद्वै लेशमात्रेण कथितं ते मयानघ । अपरस्मिन्कथायोगे भूयः श्रोष्यसि भारत ।।"},
{"c": "13.112", "n": "112", "i": 67858, "v": "एतन्मया महाराज ब्रह्मणो वदतः पुरा । सुरर्षीणां श्रुतं मध्ये पृष्टश्चापि यथातथम् ।।"},
{"c": "13.112", "n": "113", "i": 67859, "v": "मयापि तव कार्त्स्न्येन यथावदनुवर्णितम् । एतच्छ्रुत्वा महाराज धर्मे कुरु मनः सदा ।।"},
{"c": "13.113", "t": "युधिष्ठिर उवाच ।"},
{"c": "13.113", "n": "1", "i": 67860, "v": "अधर्मस्य गतिर्ब्रह्मन्कथिता मे त्वयानघ । धर्मस्य तु गतिं श्रोतुमिच्छामि वदतां वर । कृत्वा कर्माणि पापानि कथं यान्ति शुभां गतिम् ।।"},
{"c": "13.113", "t": "बृहस्पतिरुवाच ।"},
{"c": "13.113", "n": "2", "i": 67861, "v": "कृत्वा पापानि कर्माणि अधर्मवशमागतः । मनसा विपरीतेन निरयं प्रतिपद्यते ।।"},
{"c": "13.113", "n": "3", "i": 67862, "v": "मोहादधर्मं यः कृत्वा पुनः समनुतप्यते । मनःसमाधिसंयुक्तो न स सेवेत दुष्कृतम् ।।"},
{"c": "13.113", "n": "4", "i": 67863, "v": "यथा यथा नरः सम्यगधर्ममनुभाषते । समाहितेन मनसा विमुच्यति तथा तथा । भुजंग इव निर्मोकात्पूर्वभुक्ताज्जरान्वितात् ।।"},
{"c": "13.113", "n": "5", "i": 67864, "v": "अदत्त्वापि प्रदानानि विविधानि समाहितः । मनःसमाधिसंयुक्तः सुगतिं प्रतिपद्यते ।।"},
{"c": "13.113", "n": "6", "i": 67865, "v": "प्रदानानि तु वक्ष्यामि यानि दत्त्वा युधिष्ठिर । नरः कृत्वाप्यकार्याणि तदा धर्मेण युज्यते ।।"},
{"c": "13.113", "n": "7", "i": 67866, "v": "सर्वेषामेव दानानामन्नं श्रेष्ठमुदाहृतम् । पूर्वमन्नं प्रदातव्यमृजुना धर्ममिच्छता ।।"},
{"c": "13.113", "n": "8", "i": 67867, "v": "प्राणा ह्यन्नं मनुष्याणां तस्माज्जन्तुश्च जायते । अन्ने प्रतिष्ठिता लोकास्तस्मादन्नं प्रकाशते ।।"},
{"c": "13.113", "n": "9", "i": 67868, "v": "अन्नमेव प्रशंसन्ति देवर्षिपितृमानवाः । अन्नस्य हि प्रदानेन स्वर्गमाप्नोति कौशिकः ।।"},
{"c": "13.113", "n": "10", "i": 67869, "v": "न्यायलब्धं प्रदातव्यं द्विजेभ्यो ह्यन्नमुत्तमम् । स्वाध्यायसमुपेतेभ्यः प्रहृष्टेनान्तरात्मना ।।"},
{"c": "13.113", "n": "11", "i": 67870, "v": "यस्य ह्यन्नमुपाश्नन्ति ब्राह्मणानां शता दश । हृष्टेन मनसा दत्तं न स तिर्यग्गतिर्भवेत् ।।"},
{"c": "13.113", "n": "12", "i": 67871, "v": "ब्राह्मणानां सहस्राणि दश भोज्य नरर्षभ । नरोऽधर्मात्प्रमुच्येत पापेष्वभिरतः सदा ।।"},
{"c": "13.113", "n": "13", "i": 67872, "v": "भैक्षेणान्नं समाहृत्य विप्रो वेदपुरस्कृतः । स्वाध्यायनिरते विप्रे दत्त्वेह सुखमेधते ।।"},
{"c": "13.113", "n": "14", "i": 67873, "v": "अहिंसन्ब्राह्मणं नित्यं न्यायेन परिपाल्य च । क्षत्रियस्तरसा प्राप्तमन्नं यो वै प्रयच्छति ।।"},
{"c": "13.113", "n": "15", "i": 67874, "v": "द्विजेभ्यो वेदवृद्धेभ्यः प्रयतः सुसमाहितः । तेनापोहति धर्मात्मा दुष्कृतं कर्म पाण्डव ।।"},
{"c": "13.113", "n": "16", "i": 67875, "v": "षड्भागपरिशुद्धं च कृषेर्भागमुपार्जितम् । वैश्यो ददद्द्विजातिभ्यः पापेभ्यः परिमुच्यते ।।"},
{"c": "13.113", "n": "17", "i": 67876, "v": "अवाप्य प्राणसंदेहं कार्कश्येन समार्जितम् । अन्नं दत्त्वा द्विजातिभ्यः शूद्रः पापात्प्रमुच्यते ।।"},
{"c": "13.113", "n": "18", "i": 67877, "v": "औरसेन बलेनान्नमर्जयित्वाविहिंसकः । यः प्रयच्छति विप्रेभ्यो न स दुर्गाणि सेवते ।।"},
{"c": "13.113", "n": "19", "i": 67878, "v": "न्यायेनावाप्तमन्नं तु नरो लोभविवर्जितः । द्विजेभ्यो वेदवृद्धेभ्यो दत्त्वा पापात्प्रमुच्यते ।।"},
{"c": "13.113", "n": "20", "i": 67879, "v": "अन्नमूर्जस्करं लोके दत्त्वोर्जस्वी भवेन्नरः । सतां पन्थानमाश्रित्य सर्वपापात्प्रमुच्यते ।।"},
{"c": "13.113", "n": "21", "i": 67880, "v": "दानकृद्भिः कृतः पन्था येन यान्ति मनीषिणः । ते स्म प्राणस्य दातारस्तेभ्यो धर्मः सनातनः ।।"},
{"c": "13.113", "n": "22", "i": 67881, "v": "सर्वावस्थं मनुष्येण न्यायेनान्नमुपार्जितम् । कार्यं पात्रगतं नित्यमन्नं हि परमा गतिः ।।"},
{"c": "13.113", "n": "23", "i": 67882, "v": "अन्नस्य हि प्रदानेन नरो दुर्गं न सेवते । तस्मादन्नं प्रदातव्यमन्यायपरिवर्जितम् ।।"},
{"c": "13.113", "n": "24", "i": 67883, "v": "यतेद्ब्राह्मणपूर्वं हि भोक्तुमन्नं गृही सदा । अवन्ध्यं दिवसं कुर्यादन्नदानेन मानवः ।।"},
{"c": "13.113", "n": "25", "i": 67884, "v": "भोजयित्वा दशशतं नरो वेदविदां नृप । न्यायविद्धर्मविदुषामितिहासविदां तथा ।।"},
{"c": "13.113", "n": "26", "i": 67885, "v": "न याति नरकं घोरं संसारांश्च न सेवते । सर्वकामसमायुक्तः प्रेत्य चाप्यश्नुते फलम् ।।"},
{"c": "13.113", "n": "27", "i": 67886, "v": "एवं सुखसमायुक्तो रमते विगतज्वरः । रूपवान्कीर्तिमांश्चैव धनवांश्चोपपद्यते ।।"},
{"c": "13.113", "n": "28", "i": 67887, "v": "एतत्ते सर्वमाख्यातमन्नदानफलं महत् । मूलमेतद्धि धर्माणां प्रदानस्य च भारत ।।"},
{"c": "13.114", "t": "युधिष्ठिर उवाच ।"},
{"c": "13.114", "n": "1", "i": 67888, "v": "अहिंसा वैदिकं कर्म ध्यानमिन्द्रियसंयमः । तपोऽथ गुरुशुश्रूषा किं श्रेयः पुरुषं प्रति ।।"},
{"c": "13.114", "t": "बृहस्पतिरुवाच ।"},
{"c": "13.114", "n": "2", "i": 67889, "v": "सर्वाण्येतानि धर्मस्य पृथग्द्वाराणि सर्वशः । शृणु संकीर्त्यमानानि षडेव भरतर्षभ ।।"},
{"c": "13.114", "n": "3", "i": 67890, "v": "हन्त निःश्रेयसं जन्तोरहं वक्ष्याम्यनुत्तमम् । अहिंसापाश्रयं धर्मं यः साधयति वै नरः ।।"},
{"c": "13.114", "n": "4", "i": 67891, "v": "त्रीन्दोषान्सर्वभूतेषु निधाय पुरुषः सदा । कामक्रोधौ च संयम्य ततः सिद्धिमवाप्नुते ।।"},
{"c": "13.114", "n": "5", "i": 67892, "v": "अहिंसकानि भूतानि दण्डेन विनिहन्ति यः । आत्मनः सुखमन्विच्छन्न स प्रेत्य सुखी भवेत् ।।"},
{"c": "13.114", "n": "6", "i": 67893, "v": "आत्मोपमश्च भूतेषु यो वै भवति पूरुषः । न्यस्तदण्डो जितक्रोधः स प्रेत्य सुखमेधते ।।"},
{"c": "13.114", "n": "7", "i": 67894, "v": "सर्वभूतात्मभूतस्य सर्वभूतानि पश्यतः । देवापि मार्गे मुह्यन्ति अपदस्य पदैषिणः ।।"},
{"c": "13.114", "n": "8", "i": 67895, "v": "न तत्परस्य संदद्यात्प्रतिकूलं यदात्मनः । एष संक्षेपतो धर्मः कामादन्यः प्रवर्तते ।।"},
{"c": "13.114", "n": "9", "i": 67896, "v": "प्रत्याख्याने च दाने च सुखदुःखे प्रियाप्रिये । आत्मौपम्येन पुरुषः समाधिमधिगच्छति ।।"},
{"c": "13.114", "n": "10", "i": 67897, "v": "यथा परः प्रक्रमतेऽपरेषु; तथापरः प्रक्रमते परस्मिन् । एषैव तेऽस्तूपमा जीवलोके; यथा धर्मो नैपुणेनोपदिष्टः ।।"},
{"c": "13.114", "t": "वैशंपायन उवाच ।"},
{"c": "13.114", "n": "11", "i": 67898, "v": "इत्युक्त्वा तं सुरगुरुर्धर्मराजं युधिष्ठिरम् । दिवमाचक्रमे धीमान्पश्यतामेव नस्तदा ।।"},
{"c": "13.115", "t": "वैशंपायन उवाच ।"},
{"c": "13.115", "n": "1", "i": 67899, "v": "ततो युधिष्ठिरो राजा शरतल्पे पितामहम् । पुनरेव महातेजाः पप्रच्छ वदतां वरम् ।।"},
{"c": "13.115", "n": "2", "i": 67900, "v": "ऋषयो ब्राह्मणा देवाः प्रशंसन्ति महामते । अहिंसालक्षणं धर्मं वेदप्रामाण्यदर्शनात् ।।"},
{"c": "13.115", "n": "3", "i": 67901, "v": "कर्मणा मनुजः कुर्वन्हिंसां पार्थिवसत्तम । वाचा च मनसा चैव कथं दुःखात्प्रमुच्यते ।।"},
{"c": "13.115", "t": "भीष्म उवाच ।"},
{"c": "13.115", "n": "4", "i": 67902, "v": "चतुर्विधेयं निर्दिष्टा अहिंसा ब्रह्मवादिभिः । एषैकतोऽपि विभ्रष्टा न भवत्यरिसूदन ।।"},
{"c": "13.115", "n": "5", "i": 67903, "v": "यथा सर्वश्चतुष्पादस्त्रिभिः पादैर्न तिष्ठति । तथैवेयं महीपाल प्रोच्यते कारणैस्त्रिभिः ।।"},
{"c": "13.115", "n": "6", "i": 67904, "v": "यथा नागपदेऽन्यानि पदानि पदगामिनाम् । सर्वाण्येवापिधीयन्ते पदजातानि कौञ्जरे । एवं लोकेष्वहिंसा तु निर्दिष्टा धर्मतः परा ।।"},
{"c": "13.115", "n": "7", "i": 67905, "v": "कर्मणा लिप्यते जन्तुर्वाचा च मनसैव च ।।"},
{"c": "13.115", "n": "8", "i": 67906, "v": "पूर्वं तु मनसा त्यक्त्वा तथा वाचाथ कर्मणा । त्रिकारणं तु निर्दिष्टं श्रूयते ब्रह्मवादिभिः ।।"},
{"c": "13.115", "n": "9", "i": 67907, "v": "मनोवाचि तथास्वादे दोषा ह्येषु प्रतिष्ठिताः । न भक्षयन्त्यतो मांसं तपोयुक्ता मनीषिणः ।।"},
{"c": "13.115", "n": "10", "i": 67908, "v": "दोषांस्तु भक्षणे राजन्मांसस्येह निबोध मे । पुत्रमांसोपमं जानन्खादते यो विचेतनः ।।"},
{"c": "13.115", "n": "11", "i": 67909, "v": "मातापितृसमायोगे पुत्रत्वं जायते यथा । रसं च प्रति जिह्वायाः प्रज्ञानं जायते तथा । तथा शास्त्रेषु नियतं रागो ह्यास्वादिताद्भवेत् ।।"},
{"c": "13.115", "n": "12", "i": 67910, "v": "असंस्कृताः संस्कृताश्च लवणालवणास्तथा । प्रज्ञायन्ते यथा भावास्तथा चित्तं निरुध्यते ।।"},
{"c": "13.115", "n": "13", "i": 67911, "v": "भेरीशङ्खमृदङ्गाद्यांस्तन्त्रीशब्दांश्च पुष्कलान् । निषेविष्यन्ति वै मन्दा मांसभक्षाः कथं नराः ।।"},
{"c": "13.115", "n": "14", "i": 67912, "v": "अचिन्तितमनुद्दिष्टमसंकल्पितमेव च । रसं गृद्ध्याभिभूता वै प्रशंसन्ति फलार्थिनः । प्रशंसा ह्येव मांसस्य दोषकर्मफलान्विता ।।"},
{"c": "13.115", "n": "15", "i": 67913, "v": "जीवितं हि परित्यज्य बहवः साधवो जनाः । स्वमांसैः परमांसानि परिपाल्य दिवं गताः ।।"},
{"c": "13.115", "n": "16", "i": 67914, "v": "एवमेषा महाराज चतुर्भिः कारणैर्वृता । अहिंसा तव निर्दिष्टा सर्वधर्मार्थसंहिता ।।"},
{"c": "13.116", "t": "युधिष्ठिर उवाच ।"},
{"c": "13.116", "n": "1", "i": 67915, "v": "अहिंसा परमो धर्म इत्युक्तं बहुशस्त्वया । श्राद्धेषु च भवानाह पितॄनामिषकाङ्क्षिणः ।।"},
{"c": "13.116", "n": "2", "i": 67916, "v": "मांसैर्बहुविधैः प्रोक्तस्त्वया श्राद्धविधिः पुरा । अहत्वा च कुतो मांसमेवमेतद्विरुध्यते ।।"},
{"c": "13.116", "n": "3", "i": 67917, "v": "जातो नः संशयो धर्मे मांसस्य परिवर्जने । दोषो भक्षयतः कः स्यात्कश्चाभक्षयतो गुणः ।।"},
{"c": "13.116", "n": "4", "i": 67918, "v": "हत्वा भक्षयतो वापि परेणोपहृतस्य वा । हन्याद्वा यः परस्यार्थे क्रीत्वा वा भक्षयेन्नरः ।।"},
{"c": "13.116", "n": "5", "i": 67919, "v": "एतदिच्छामि तत्त्वेन कथ्यमानं त्वयानघ । निश्चयेन चिकीर्षामि धर्ममेतं सनातनम् ।।"},
{"c": "13.116", "n": "6", "i": 67920, "v": "कथमायुरवाप्नोति कथं भवति सत्त्ववान् । कथमव्यङ्गतामेति लक्षण्यो जायते कथम् ।।"},
{"c": "13.116", "t": "भीष्म उवाच ।"},
{"c": "13.116", "n": "7", "i": 67921, "v": "मांसस्य भक्षणे राजन्योऽधर्मः कुरुपुंगव । तं मे शृणु यथातत्त्वं यश्चास्य विधिरुत्तमः ।।"},
{"c": "13.116", "n": "8", "i": 67922, "v": "रूपमव्यङ्गतामायुर्बुद्धिं सत्त्वं बलं स्मृतिम् । प्राप्तुकामैर्नरैर्हिंसा वर्जिता वै कृतात्मभिः ।।"},
{"c": "13.116", "n": "9", "i": 67923, "v": "ऋषीणामत्र संवादो बहुशः कुरुपुंगव । बभूव तेषां तु मतं यत्तच्छृणु युधिष्ठिर ।।"},
{"c": "13.116", "n": "10", "i": 67924, "v": "यो यजेताश्वमेधेन मासि मासि यतव्रतः । वर्जयेन्मधु मांसं च सममेतद्युधिष्ठिर ।।"},
{"c": "13.116", "n": "11", "i": 67925, "v": "सप्तर्षयो वालखिल्यास्तथैव च मरीचिपाः । अमांसभक्षणं राजन्प्रशंसन्ति मनीषिणः ।।"},
{"c": "13.116", "n": "12", "i": 67926, "v": "न भक्षयति यो मांसं न हन्यान्न च घातयेत् । तं मित्रं सर्वभूतानां मनुः स्वायंभुवोऽब्रवीत् ।।"},
{"c": "13.116", "n": "13", "i": 67927, "v": "अधृष्यः सर्वभूतानां विश्वास्यः सर्वजन्तुषु । साधूनां संमतो नित्यं भवेन्मांसस्य वर्जनात् ।।"},
{"c": "13.116", "n": "14", "i": 67928, "v": "स्वमांसं परमांसेन यो वर्धयितुमिच्छति । नारदः प्राह धर्मात्मा नियतं सोऽवसीदति ।।"},
{"c": "13.116", "n": "15", "i": 67929, "v": "ददाति यजते चापि तपस्वी च भवत्यपि । मधुमांसनिवृत्त्येति प्राहैवं स बृहस्पतिः ।।"},
{"c": "13.116", "n": "16", "i": 67930, "v": "मासि मास्यश्वमेधेन यो यजेत शतं समाः । न खादति च यो मांसं सममेतन्मतं मम ।।"},
{"c": "13.116", "n": "17", "i": 67931, "v": "सदा यजति सत्रेण सदा दानं प्रयच्छति । सदा तपस्वी भवति मधुमांसस्य वर्जनात् ।।"},
{"c": "13.116", "n": "18", "i": 67932, "v": "सर्वे वेदा न तत्कुर्युः सर्वयज्ञाश्च भारत । यो भक्षयित्वा मांसानि पश्चादपि निवर्तते ।।"},
{"c": "13.116", "n": "19", "i": 67933, "v": "दुष्करं हि रसज्ञेन मांसस्य परिवर्जनम् । चर्तुं व्रतमिदं श्रेष्ठं सर्वप्राण्यभयप्रदम् ।।"},
{"c": "13.116", "n": "20", "i": 67934, "v": "सर्वभूतेषु यो विद्वान्ददात्यभयदक्षिणाम् । दाता भवति लोके स प्राणानां नात्र संशयः ।।"},
{"c": "13.116", "n": "21", "i": 67935, "v": "एवं वै परमं धर्मं प्रशंसन्ति मनीषिणः । प्राणा यथात्मनोऽभीष्टा भूतानामपि ते तथा ।।"},
{"c": "13.116", "n": "22", "i": 67936, "v": "आत्मौपम्येन गन्तव्यं बुद्धिमद्भिर्महात्मभिः । मृत्युतो भयमस्तीति विदुषां भूतिमिच्छताम् ।।"},
{"c": "13.116", "n": "23", "i": 67937, "v": "किं पुनर्हन्यमानानां तरसा जीवितार्थिनाम् । अरोगाणामपापानां पापैर्मांसोपजीविभिः ।।"},
{"c": "13.116", "n": "24", "i": 67938, "v": "तस्माद्विद्धि महाराज मांसस्य परिवर्जनम् । धर्मस्यायतनं श्रेष्ठं स्वर्गस्य च सुखस्य च ।।"},
{"c": "13.116", "n": "25", "i": 67939, "v": "अहिंसा परमो धर्मस्तथाहिंसा परं तपः । अहिंसा परमं सत्यं ततो धर्मः प्रवर्तते ।।"},
{"c": "13.116", "n": "26", "i": 67940, "v": "न हि मांसं तृणात्काष्ठादुपलाद्वापि जायते । हत्वा जन्तुं ततो मांसं तस्माद्दोषोऽस्य भक्षणे ।।"},
{"c": "13.116", "n": "27", "i": 67941, "v": "स्वाहास्वधामृतभुजो देवाः सत्यार्जवप्रियाः । क्रव्यादान्राक्षसान्विद्धि जिह्मानृतपरायणान् ।।"},
{"c": "13.116", "n": "28", "i": 67942, "v": "कान्तारेष्वथ घोरेषु दुर्गेषु गहनेषु च । रात्रावहनि संध्यासु चत्वरेषु सभासु च । अमांसभक्षणे राजन्भयमन्ते न गच्छति ।।"},
{"c": "13.116", "n": "29", "i": 67943, "v": "यदि चेत्खादको न स्यान्न तदा घातको भवेत् । घातकः खादकार्थाय तं घातयति वै नरः ।।"},
{"c": "13.116", "n": "30", "i": 67944, "v": "अभक्ष्यमेतदिति वा इति हिंसा निवर्तते । खादकार्थमतो हिंसा मृगादीनां प्रवर्तते ।।"},
{"c": "13.116", "n": "31", "i": 67945, "v": "यस्माद्ग्रसति चैवायुर्हिंसकानां महाद्युते । तस्माद्विवर्जयेन्मांसं य इच्छेद्भूतिमात्मनः ।।"},
{"c": "13.116", "n": "32", "i": 67946, "v": "त्रातारं नाधिगच्छन्ति रौद्राः प्राणिविहिंसकाः । उद्वेजनीया भूतानां यथा व्यालमृगास्तथा ।।"},
{"c": "13.116", "n": "33", "i": 67947, "v": "लोभाद्वा बुद्धिमोहाद्वा बलवीर्यार्थमेव च । संसर्गाद्वाथ पापानामधर्मरुचिता नृणाम् ।।"},
{"c": "13.116", "n": "34", "i": 67948, "v": "स्वमांसं परमांसेन यो वर्धयितुमिच्छति । उद्विग्नवासे वसति यत्रतत्राभिजायते ।।"},
{"c": "13.116", "n": "35", "i": 67949, "v": "धन्यं यशस्यमायुष्यं स्वर्ग्यं स्वस्त्ययनं महत् । मांसस्याभक्षणं प्राहुर्नियताः परमर्षयः ।।"},
{"c": "13.116", "n": "36", "i": 67950, "v": "इदं तु खलु कौन्तेय श्रुतमासीत्पुरा मया । मार्कण्डेयस्य वदतो ये दोषा मांसभक्षणे ।।"},
{"c": "13.116", "n": "37", "i": 67951, "v": "यो हि खादति मांसानि प्राणिनां जीवितार्थिनाम् । हतानां वा मृतानां वा यथा हन्ता तथैव सः ।।"},
{"c": "13.116", "n": "38", "i": 67952, "v": "धनेन क्रायको हन्ति खादकश्चोपभोगतः । घातको वधबन्धाभ्यामित्येष त्रिविधो वधः ।।"},
{"c": "13.116", "n": "39", "i": 67953, "v": "अखादन्ननुमोदंश्च भावदोषेण मानवः । योऽनुमन्येत हन्तव्यं सोऽपि दोषेण लिप्यते ।।"},
{"c": "13.116", "n": "40", "i": 67954, "v": "अधृष्यः सर्वभूतानामायुष्मान्नीरुजः सुखी । भवत्यभक्षयन्मांसं दयावान्प्राणिनामिह ।।"},
{"c": "13.116", "n": "41", "i": 67955, "v": "हिरण्यदानैर्गोदानैर्भूमिदानैश्च सर्वशः । मांसस्याभक्षणे धर्मो विशिष्टः स्यादिति श्रुतिः ।।"},
{"c": "13.116", "n": "42", "i": 67956, "v": "अप्रोक्षितं वृथामांसं विधिहीनं न भक्षयेत् । भक्षयन्निरयं याति नरो नास्त्यत्र संशयः ।।"},
{"c": "13.116", "n": "43", "i": 67957, "v": "प्रोक्षिताभ्युक्षितं मांसं तथा ब्राह्मणकाम्यया । अल्पदोषमिह ज्ञेयं विपरीते तु लिप्यते ।।"},
{"c": "13.116", "n": "44", "i": 67958, "v": "खादकस्य कृते जन्तुं यो हन्यात्पुरुषाधमः । महादोषकरस्तत्र खादको न तु घातकः ।।"},
{"c": "13.116", "n": "45", "i": 67959, "v": "इज्यायज्ञश्रुतिकृतैर्यो मार्गैरबुधो जनः । हन्याज्जन्तुं मांसगृद्ध्री स वै नरकभाङ्नरः ।।"},
{"c": "13.116", "n": "46", "i": 67960, "v": "भक्षयित्वा तु यो मांसं पश्चादपि निवर्तते । तस्यापि सुमहान्धर्मो यः पापाद्विनिवर्तते ।।"},
{"c": "13.116", "n": "47", "i": 67961, "v": "आहर्ता चानुमन्ता च विशस्ता क्रयविक्रयी । संस्कर्ता चोपभोक्ता च घातकाः सर्व एव ते ।।"},
{"c": "13.116", "n": "48", "i": 67962, "v": "इदमन्यत्तु वक्ष्यामि प्रमाणं विधिनिर्मितम् । पुराणमृषिभिर्जुष्टं वेदेषु परिनिश्चितम् ।।"},
{"c": "13.116", "n": "49", "i": 67963, "v": "प्रवृत्तिलक्षणे धर्मे फलार्थिभिरभिद्रुते । यथोक्तं राजशार्दूल न तु तन्मोक्षकाङ्क्षिणाम् ।।"},
{"c": "13.116", "n": "50", "i": 67964, "v": "हविर्यत्संस्कृतं मन्त्रैः प्रोक्षिताभ्युक्षितं शुचि । वेदोक्तेन प्रमाणेन पितॄणां प्रक्रियासु च । अतोऽन्यथा वृथामांसमभक्ष्यं मनुरब्रवीत् ।।"},
{"c": "13.116", "n": "51", "i": 67965, "v": "अस्वर्ग्यमयशस्यं च रक्षोवद्भरतर्षभ । विधिना हि नराः पूर्वं मांसं राजन्नभक्षयन् ।।"},
{"c": "13.116", "n": "52", "i": 67966, "v": "य इच्छेत्पुरुषोऽत्यन्तमात्मानं निरुपद्रवम् । स वर्जयेत मांसानि प्राणिनामिह सर्वशः ।।"},
{"c": "13.116", "n": "53", "i": 67967, "v": "श्रूयते हि पुराकल्पे नृणां व्रीहिमयः पशुः । येनायजन्त यज्वानः पुण्यलोकपरायणाः ।।"},
{"c": "13.116", "n": "54", "i": 67968, "v": "ऋषिभिः संशयं पृष्टो वसुश्चेदिपतिः पुरा । अभक्ष्यमिति मांसं स प्राह भक्ष्यमिति प्रभो ।।"},
{"c": "13.116", "n": "55", "i": 67969, "v": "आकाशान्मेदिनीं प्राप्तस्ततः स पृथिवीपतिः । एतदेव पुनश्चोक्त्वा विवेश धरणीतलम् ।।"},
{"c": "13.116", "n": "56", "i": 67970, "v": "प्रजानां हितकामेन त्वगस्त्येन महात्मना । आरण्याः सर्वदैवत्याः प्रोक्षितास्तपसा मृगाः ।।"},
{"c": "13.116", "n": "57", "i": 67971, "v": "क्रिया ह्येवं न हीयन्ते पितृदैवतसंश्रिताः । प्रीयन्ते पितरश्चैव न्यायतो मांसतर्पिताः ।।"},
{"c": "13.116", "n": "58", "i": 67972, "v": "इदं तु शृणु राजेन्द्र कीर्त्यमानं मयानघ । अभक्षणे सर्वसुखं मांसस्य मनुजाधिप ।।"},
{"c": "13.116", "n": "59", "i": 67973, "v": "यस्तु वर्षशतं पूर्णं तपस्तप्येत्सुदारुणम् । यश्चैकं वर्जयेन्मांसं सममेतन्मतं मम ।।"},
{"c": "13.116", "n": "60", "i": 67974, "v": "कौमुदे तु विशेषेण शुक्लपक्षे नराधिप । वर्जयेत्सर्वमांसानि धर्मो ह्यत्र विधीयते ।।"},
{"c": "13.116", "n": "61", "i": 67975, "v": "चतुरो वार्षिकान्मासान्यो मांसं परिवर्जयेत् । चत्वारि भद्राण्याप्नोति कीर्तिमायुर्यशो बलम् ।।"},
{"c": "13.116", "n": "62", "i": 67976, "v": "अथ वा मासमप्येकं सर्वमांसान्यभक्षयन् । अतीत्य सर्वदुःखानि सुखी जीवेन्निरामयः ।।"},
{"c": "13.116", "n": "63", "i": 67977, "v": "ये वर्जयन्ति मांसानि मासशः पक्षशोऽपि वा । तेषां हिंसानिवृत्तानां ब्रह्मलोको विधीयते ।।"},
{"c": "13.116", "n": "64", "i": 67978, "v": "मांसं तु कौमुदं पक्षं वर्जितं पार्थ राजभिः । सर्वभूतात्मभूतैस्तैर्विज्ञातार्थपरावरैः ।।"},
{"c": "13.116", "n": "65", "i": 67979, "v": "नाभागेनाम्बरीषेण गयेन च महात्मना । आयुषा चानरण्येन दिलीपरघुपूरुभिः ।।"},
{"c": "13.116", "n": "66", "i": 67980, "v": "कार्तवीर्यानिरुद्धाभ्यां नहुषेण ययातिना । नृगेण विष्वगश्वेन तथैव शशबिन्दुना । युवनाश्वेन च तथा शिबिनौशीनरेण च ।।"},
{"c": "13.116", "n": "67", "i": 67981, "v": "श्येनचित्रेण राजेन्द्र सोमकेन वृकेण च । रैवतेन रन्तिदेवेन वसुना सृञ्जयेन च ।।"},
{"c": "13.116", "n": "68", "i": 67982, "v": "दुःषन्तेन करूषेण रामालर्कनलैस्तथा । विरूपाश्वेन निमिना जनकेन च धीमता ।।"},
{"c": "13.116", "n": "69", "i": 67983, "v": "सिलेन पृथुना चैव वीरसेनेन चैव ह । इक्ष्वाकुणा शंभुना च श्वेतेन सगरेण च ।।"},
{"c": "13.116", "n": "70", "i": 67984, "v": "एतैश्चान्यैश्च राजेन्द्र पुरा मांसं न भक्षितम् । शारदं कौमुदं मासं ततस्ते स्वर्गमाप्नुवन् ।।"},
{"c": "13.116", "n": "71", "i": 67985, "v": "ब्रह्मलोके च तिष्ठन्ति ज्वलमानाः श्रियान्विताः । उपास्यमाना गन्धर्वैः स्त्रीसहस्रसमन्विताः ।।"},
{"c": "13.116", "n": "72", "i": 67986, "v": "तदेतदुत्तमं धर्ममहिंसालक्षणं शुभम् । ये चरन्ति महात्मानो नाकपृष्ठे वसन्ति ते ।।"},
{"c": "13.116", "n": "73", "i": 67987, "v": "मधु मांसं च ये नित्यं वर्जयन्तीह धार्मिकाः । जन्मप्रभृति मद्यं च सर्वे ते मुनयः स्मृताः । विशिष्टतां ज्ञातिषु च लभन्ते नात्र संशयः ।।"},
{"c": "13.116", "n": "74", "i": 67988, "v": "आपन्नश्चापदो मुच्येद्बद्धो मुच्येत बन्धनात् । मुच्येत्तथातुरो रोगाद्दुःखान्मुच्येत दुःखितः ।।"},
{"c": "13.116", "n": "75", "i": 67989, "v": "तिर्यग्योनिं न गच्छेत रूपवांश्च भवेन्नरः । बुद्धिमान्वै कुरुश्रेष्ठ प्राप्नुयाच्च महद्यशः ।।"},
{"c": "13.116", "n": "76", "i": 67990, "v": "एतत्ते कथितं राजन्मांसस्य परिवर्जने । प्रवृत्तौ च निवृत्तौ च विधानमृषिनिर्मितम् ।।"},
{"c": "13.117", "t": "युधिष्ठिर उवाच ।"},
{"c": "13.117", "n": "1", "i": 67991, "v": "इमे वै मानवा लोके भृशं मांसस्य गृद्धिनः । विसृज्य भक्षान्विविधान्यथा रक्षोगणास्तथा ।।"},
{"c": "13.117", "n": "2", "i": 67992, "v": "नापूपान्विविधाकाराञ्शाकानि विविधानि च । षाडवान्रसयोगांश्च तथेच्छन्ति यथामिषम् ।।"},
{"c": "13.117", "n": "3", "i": 67993, "v": "तत्र मे बुद्धिरत्रैव विसर्गे परिमुह्यते । न मन्ये रसतः किंचिन्मांसतोऽस्तीह किंचन ।।"},
{"c": "13.117", "n": "4", "i": 67994, "v": "तदिच्छामि गुणाञ्श्रोतुं मांसस्याभक्षणेऽपि वा । भक्षणे चैव ये दोषास्तांश्चैव पुरुषर्षभ ।।"},
{"c": "13.117", "n": "5", "i": 67995, "v": "सर्वं तत्त्वेन धर्मज्ञ यथावदिह धर्मतः । किं वा भक्ष्यमभक्ष्यं वा सर्वमेतद्वदस्व मे ।।"},
{"c": "13.117", "t": "भीष्म उवाच ।"},
{"c": "13.117", "n": "6", "i": 67996, "v": "एवमेतन्महाबाहो यथा वदसि भारत । न मांसात्परमत्रान्यद्रसतो विद्यते भुवि ।।"},
{"c": "13.117", "n": "7", "i": 67997, "v": "क्षतक्षीणाभितप्तानां ग्राम्यधर्मरताश्च ये । अध्वना कर्शितानां च न मांसाद्विद्यते परम् ।।"},
{"c": "13.117", "n": "8", "i": 67998, "v": "सद्यो वर्धयति प्राणान्पुष्टिमग्र्यां ददाति च । न भक्षोऽभ्यधिकः कश्चिन्मांसादस्ति परंतप ।।"},
{"c": "13.117", "n": "9", "i": 67999, "v": "विवर्जने तु बहवो गुणाः कौरवनन्दन । ये भवन्ति मनुष्याणां तान्मे निगदतः शृणु ।।"},
{"c": "13.117", "n": "10", "i": 68000, "v": "स्वमांसं परमांसैर्यो विवर्धयितुमिच्छति । नास्ति क्षुद्रतरस्तस्मान्न नृशंसतरो नरः ।।"},
{"c": "13.117", "n": "11", "i": 68001, "v": "न हि प्राणात्प्रियतरं लोके किंचन विद्यते । तस्माद्दयां नरः कुर्याद्यथात्मनि तथा परे ।।"},
{"c": "13.117", "n": "12", "i": 68002, "v": "शुक्राच्च तात संभूतिर्मांसस्येह न संशयः । भक्षणे तु महान्दोषो वधेन सह कल्पते ।।"},
{"c": "13.117", "n": "13", "i": 68003, "v": "अहिंसालक्षणो धर्म इति वेदविदो विदुः । यदहिंस्रं भवेत्कर्म तत्कुर्यादात्मवान्नरः ।।"},
{"c": "13.117", "n": "14", "i": 68004, "v": "पितृदैवतयज्ञेषु प्रोक्षितं हविरुच्यते । विधिना वेददृष्टेन तद्भुक्त्वेह न दुष्यति ।।"},
{"c": "13.117", "n": "15", "i": 68005, "v": "यज्ञार्थे पशवः सृष्टा इत्यपि श्रूयते श्रुतिः । अतोऽन्यथा प्रवृत्तानां राक्षसो विधिरुच्यते ।।"},
{"c": "13.117", "n": "16", "i": 68006, "v": "क्षत्रियाणां तु यो दृष्टो विधिस्तमपि मे शृणु । वीर्येणोपार्जितं मांसं यथा खादन्न दुष्यति ।।"},
{"c": "13.117", "n": "17", "i": 68007, "v": "आरण्याः सर्वदैवत्याः प्रोक्षिताः सर्वशो मृगाः । अगस्त्येन पुरा राजन्मृगया येन पूज्यते ।।"},
{"c": "13.117", "n": "18", "i": 68008, "v": "नात्मानमपरित्यज्य मृगया नाम विद्यते । समतामुपसंगम्य रूपं हन्यान्न वा नृप ।।"},
{"c": "13.117", "n": "19", "i": 68009, "v": "अतो राजर्षयः सर्वे मृगयां यान्ति भारत । लिप्यन्ते न हि दोषेण न चैतत्पातकं विदुः ।।"},
{"c": "13.117", "n": "20", "i": 68010, "v": "न हि तत्परमं किंचिदिह लोके परत्र च । यत्सर्वेष्विह लोकेषु दया कौरवनन्दन ।।"},
{"c": "13.117", "n": "21", "i": 68011, "v": "न भयं विद्यते जातु नरस्येह दयावतः । दयावतामिमे लोकाः परे चापि तपस्विनाम् ।।"},
{"c": "13.117", "n": "22", "i": 68012, "v": "अभयं सर्वभूतेभ्यो यो ददाति दयापरः । अभयं तस्य भूतानि ददतीत्यनुशुश्रुमः ।।"},
{"c": "13.117", "n": "23", "i": 68013, "v": "क्षतं च स्खलितं चैव पतितं क्लिष्टमाहतम् । सर्वभूतानि रक्षन्ति समेषु विषमेषु च ।।"},
{"c": "13.117", "n": "24", "i": 68014, "v": "नैनं व्यालमृगा घ्नन्ति न पिशाचा न राक्षसाः । मुच्यन्ते भयकालेषु मोक्षयन्ति च ये परान् ।।"},
{"c": "13.117", "n": "25", "i": 68015, "v": "प्राणदानात्परं दानं न भूतं न भविष्यति । न ह्यात्मनः प्रियतरः कश्चिदस्तीति निश्चितम् ।।"},
{"c": "13.117", "n": "26", "i": 68016, "v": "अनिष्टं सर्वभूतानां मरणं नाम भारत । मृत्युकाले हि भूतानां सद्यो जायति वेपथुः ।।"},
{"c": "13.117", "n": "27", "i": 68017, "v": "जातिजन्मजरादुःखे नित्यं संसारसागरे । जन्तवः परिवर्तन्ते मरणादुद्विजन्ति च ।।"},
{"c": "13.117", "n": "28", "i": 68018, "v": "गर्भवासेषु पच्यन्ते क्षाराम्लकटुकै रसैः । मूत्रश्लेष्मपुरीषाणां स्पर्शैश्च भृशदारुणैः ।।"},
{"c": "13.117", "n": "29", "i": 68019, "v": "जाताश्चाप्यवशास्तत्र भिद्यमानाः पुनः पुनः । पाट्यमानाश्च दृश्यन्ते विवशा मांसगृद्धिनः ।।"},
{"c": "13.117", "n": "30", "i": 68020, "v": "कुम्भीपाके च पच्यन्ते तां तां योनिमुपागताः । आक्रम्य मार्यमाणाश्च भ्राम्यन्ते वै पुनः पुनः ।।"},
{"c": "13.117", "n": "31", "i": 68021, "v": "नात्मनोऽस्ति प्रियतरः पृथिव्यामनुसृत्य ह । तस्मात्प्राणिषु सर्वेषु दयावानात्मवान्भवेत् ।।"},
{"c": "13.117", "n": "32", "i": 68022, "v": "सर्वमांसानि यो राजन्यावज्जीवं न भक्षयेत् । स्वर्गे स विपुलं स्थानं प्राप्नुयान्नात्र संशयः ।।"},
{"c": "13.117", "n": "33", "i": 68023, "v": "ये भक्षयन्ति मांसानि भूतानां जीवितैषिणाम् । भक्ष्यन्ते तेऽपि तैर्भूतैरिति मे नास्ति संशयः ।।"},
{"c": "13.117", "n": "34", "i": 68024, "v": "मां स भक्षयते यस्माद्भक्षयिष्ये तमप्यहम् । एतन्मांसस्य मांसत्वमतो बुध्यस्व भारत ।।"},
{"c": "13.117", "n": "35", "i": 68025, "v": "घातको वध्यते नित्यं तथा वध्येत बन्धकः । आक्रोष्टाक्रुश्यते राजन्द्वेष्टा द्वेष्यत्वमाप्नुते ।।"},
{"c": "13.117", "n": "36", "i": 68026, "v": "येन येन शरीरेण यद्यत्कर्म करोति यः । तेन तेन शरीरेण तत्तत्फलमुपाश्नुते ।।"},
{"c": "13.117", "n": "37", "i": 68027, "v": "अहिंसा परमो धर्मस्तथाहिंसा परो दमः । अहिंसा परमं दानमहिंसा परमं तपः ।।"},
{"c": "13.117", "n": "38", "i": 68028, "v": "अहिंसा परमो यज्ञस्तथाहिंसा परं बलम् । अहिंसा परमं मित्रमहिंसा परमं सुखम् । अहिंसा परमं सत्यमहिंसा परमं श्रुतम् ।।"},
{"c": "13.117", "n": "39", "i": 68029, "v": "सर्वयज्ञेषु वा दानं सर्वतीर्थेषु चाप्लुतम् । सर्वदानफलं वापि नैतत्तुल्यमहिंसया ।।"},
{"c": "13.117", "n": "40", "i": 68030, "v": "अहिंस्रस्य तपोऽक्षय्यमहिंस्रो यजते सदा । अहिंस्रः सर्वभूतानां यथा माता यथा पिता ।।"},
{"c": "13.117", "n": "41", "i": 68031, "v": "एतत्फलमहिंसाया भूयश्च कुरुपुंगव । न हि शक्या गुणा वक्तुमिह वर्षशतैरपि ।।"},
{"c": "13.118", "t": "युधिष्ठिर उवाच ।"},
{"c": "13.118", "n": "1", "i": 68032, "v": "अकामाश्च सकामाश्च हता येऽस्मिन्महाहवे । कां योनिं प्रतिपन्नास्ते तन्मे ब्रूहि पितामह ।।"},
{"c": "13.118", "n": "2", "i": 68033, "v": "दुःखं प्राणपरित्यागः पुरुषाणां महामृधे । जानामि तत्त्वं धर्मज्ञ प्राणत्यागं सुदुष्करम् ।।"},
{"c": "13.118", "n": "3", "i": 68034, "v": "समृद्धे वासमृद्धे वा शुभे वा यदि वाशुभे । कारणं तत्र मे ब्रूहि सर्वज्ञो ह्यसि मे मतः ।।"},
{"c": "13.118", "t": "भीष्म उवाच ।"},
{"c": "13.118", "n": "4", "i": 68035, "v": "समृद्धे वासमृद्धे वा शुभे वा यदि वाशुभे । संसारेऽस्मिन्समाजाताः प्राणिनः पृथिवीपते ।।"},
{"c": "13.118", "n": "5", "i": 68036, "v": "निरता येन भावेन तत्र मे शृणु कारणम् । सम्यक्चायमनुप्रश्नस्त्वयोक्तश्च युधिष्ठिर ।।"},
{"c": "13.118", "n": "6", "i": 68037, "v": "अत्र ते वर्तयिष्यामि पुरावृत्तमिदं नृप । द्वैपायनस्य संवादं कीटस्य च युधिष्ठिर ।।"},
{"c": "13.118", "n": "7", "i": 68038, "v": "ब्रह्मभूतश्चरन्विप्रः कृष्णद्वैपायनः पुरा । ददर्श कीटं धावन्तं शीघ्रं शकटवर्त्मनि ।।"},
{"c": "13.118", "n": "8", "i": 68039, "v": "गतिज्ञः सर्वभूतानां रुतज्ञश्च शरीरिणाम् । सर्वज्ञः सर्वतो दृष्ट्वा कीटं वचनमब्रवीत् ।।"},
{"c": "13.118", "n": "9", "i": 68040, "v": "कीट संत्रस्तरूपोऽसि त्वरितश्चैव लक्ष्यसे । क्व धावसि तदाचक्ष्व कुतस्ते भयमागतम् ।।"},
{"c": "13.118", "t": "कीट उवाच ।"},
{"c": "13.118", "n": "10", "i": 68041, "v": "शकटस्यास्य महतो घोषं श्रुत्वा भयं मम । आगतं वै महाबुद्धे स्वन एष हि दारुणः । श्रूयते न स मां हन्यादिति तस्मादपाक्रमे ।।"},
{"c": "13.118", "n": "11", "i": 68042, "v": "श्वसतां च शृणोम्येवं गोपुत्राणां प्रचोद्यताम् । वहतां सुमहाभारं संनिकर्षे स्वनं प्रभो । नृणां च संवाहयतां श्रूयते विविधः स्वनः ।।"},
{"c": "13.118", "n": "12", "i": 68043, "v": "सोढुमस्मद्विधेनैष न शक्यः कीटयोनिना । तस्मादपक्रमाम्येष भयादस्मात्सुदारुणात् ।।"},
{"c": "13.118", "n": "13", "i": 68044, "v": "दुःखं हि मृत्युर्भूतानां जीवितं च सुदुर्लभम् । अतो भीतः पलायामि गच्छेयं नासुखं सुखात् ।।"},
{"c": "13.118", "t": "भीष्म उवाच ।"},
{"c": "13.118", "n": "14", "i": 68045, "v": "इत्युक्तः स तु तं प्राह कुतः कीट सुखं तव । मरणं ते सुखं मन्ये तिर्यग्योनौ हि वर्तसे ।।"},
{"c": "13.118", "n": "15", "i": 68046, "v": "शब्दं स्पर्शं रसं गन्धं भोगांश्चोच्चावचान्बहून् । नाभिजानासि कीट त्वं श्रेयो मरणमेव ते ।।"},
{"c": "13.118", "t": "कीट उवाच ।"},
{"c": "13.118", "n": "16", "i": 68047, "v": "सर्वत्र निरतो जीव इतीहापि सुखं मम । चेतयामि महाप्राज्ञ तस्मादिच्छामि जीवितुम् ।।"},
{"c": "13.118", "n": "17", "i": 68048, "v": "इहापि विषयः सर्वो यथादेहं प्रवर्तितः । मानुषास्तिर्यगाश्चैव पृथग्भोगा विशेषतः ।।"},
{"c": "13.118", "n": "18", "i": 68049, "v": "अहमासं मनुष्यो वै शूद्रो बहुधनः पुरा । अब्रह्मण्यो नृशंसश्च कदर्यो वृद्धिजीवनः ।।"},
{"c": "13.118", "n": "19", "i": 68050, "v": "वाक्तीक्ष्णो निकृतिप्रज्ञो मोष्टा विश्वस्य सर्वशः । मिथःकृतोऽपनिधनः परस्वहरणे रतः ।।"},
{"c": "13.118", "n": "20", "i": 68051, "v": "भृत्यातिथिजनश्चापि गृहे पर्युषितो मया । मात्सर्यात्स्वादुकामेन नृशंसेन बुभूषता ।।"},
{"c": "13.118", "n": "21", "i": 68052, "v": "देवार्थं पितृयज्ञार्थमन्नं श्रद्धाकृतं मया । न दत्तमर्थकामेन देयमन्नं पुनाति ह ।।"},
{"c": "13.118", "n": "22", "i": 68053, "v": "गुप्तं शरणमाश्रित्य भयेषु शरणागताः । अकस्मान्नो भयात्त्यक्ता न च त्राताभयैषिणः ।।"},
{"c": "13.118", "n": "23", "i": 68054, "v": "धनं धान्यं प्रियान्दारान्यानं वासस्तथाद्भुतम् । श्रियं दृष्ट्वा मनुष्याणामसूयामि निरर्थकम् ।।"},
{"c": "13.118", "n": "24", "i": 68055, "v": "ईर्ष्युः परसुखं दृष्ट्वा आतताय्यबुभूषकः । त्रिवर्गहन्ता चान्येषामात्मकामानुवर्तकः ।।"},
{"c": "13.118", "n": "25", "i": 68056, "v": "नृशंसगुणभूयिष्ठं पुरा कर्म कृतं मया । स्मृत्वा तदनुतप्येऽहं त्यक्त्वा प्रियमिवात्मजम् ।।"},
{"c": "13.118", "n": "26", "i": 68057, "v": "शुभानामपि जानामि कृतानां कर्मणां फलम् । माता च पूजिता वृद्धा ब्राह्मणश्चार्चितो मया ।।"},
{"c": "13.118", "n": "27", "i": 68058, "v": "सकृज्जातिगुणोपेतः संगत्या गृहमागतः । अतिथिः पूजितो ब्रह्मंस्तेन मां नाजहात्स्मृतिः ।।"},
{"c": "13.118", "n": "28", "i": 68059, "v": "कर्मणा तेन चैवाहं सुखाशामिह लक्षये । तच्छ्रोतुमहमिच्छामि त्वत्तः श्रेयस्तपोधन ।।"},
{"c": "13.119", "t": "व्यास उवाच ।"},
{"c": "13.119", "n": "1", "i": 68060, "v": "शुभेन कर्मणा यद्वै तिर्यग्योनौ न मुह्यसे । ममैव कीट तत्कर्म येन त्वं न प्रमुह्यसे ।।"},
{"c": "13.119", "n": "2", "i": 68061, "v": "अहं हि दर्शनादेव तारयामि तपोबलात् । तपोबलाद्धि बलवद्बलमन्यन्न विद्यते ।।"},
{"c": "13.119", "n": "3", "i": 68062, "v": "जानामि पापैः स्वकृतैर्गतं त्वां कीट कीटताम् । अवाप्स्यसि परं धर्मं धर्मस्थो यदि मन्यसे ।।"},
{"c": "13.119", "n": "4", "i": 68063, "v": "कर्म भूमिकृतं देवा भुञ्जते तिर्यगाश्च ये । धर्मादपि मनुष्येषु कामोऽर्थश्च यथा गुणैः ।।"},
{"c": "13.119", "n": "5", "i": 68064, "v": "वाग्बुद्धिपाणिपादैश्चाप्युपेतस्य विपश्चितः । किं हीयते मनुष्यस्य मन्दस्यापि हि जीवतः ।।"},
{"c": "13.119", "n": "6", "i": 68065, "v": "जीवन्हि कुरुते पूजां विप्राग्र्यः शशिसूर्ययोः । ब्रुवन्नपि कथां पुण्यां तत्र कीट त्वमेष्यसि ।।"},
{"c": "13.119", "n": "7", "i": 68066, "v": "गुणभूतानि भूतानि तत्र त्वमुपभोक्ष्यसे । तत्र तेऽहं विनेष्यामि ब्रह्मत्वं यत्र चेच्छसि ।।"},
{"c": "13.119", "n": "8", "i": 68067, "v": "स तथेति प्रतिश्रुत्य कीटो वर्त्मन्यतिष्ठत । तमृषिं द्रष्टुमगमत्सर्वास्वन्यासु योनिषु ।।"},
{"c": "13.119", "n": "9", "i": 68068, "v": "श्वाविद्गोधावराहाणां तथैव मृगपक्षिणाम् । श्वपाकवैश्यशूद्राणां क्षत्रियाणां च योनिषु ।।"},
{"c": "13.119", "n": "10", "i": 68069, "v": "स कीटेत्येवमाभाष्य ऋषिणा सत्यवादिना । प्रतिस्मृत्याथ जग्राह पादौ मूर्ध्ना कृताञ्जलिः ।।"},
{"c": "13.119", "t": "कीट उवाच ।"},
{"c": "13.119", "n": "11", "i": 68070, "v": "इदं तदतुलं स्थानमीप्सितं दशभिर्गुणैः । यदहं प्राप्य कीटत्वमागतो राजपुत्रताम् ।।"},
{"c": "13.119", "n": "12", "i": 68071, "v": "वहन्ति मामतिबलाः कुञ्जरा हेममालिनः । स्यन्दनेषु च काम्बोजा युक्ताः परमवाजिनः ।।"},
{"c": "13.119", "n": "13", "i": 68072, "v": "उष्ट्राश्वतरयुक्तानि यानानि च वहन्ति माम् । सबान्धवः सहामात्यश्चाश्नामि पिशितौदनम् ।।"},
{"c": "13.119", "n": "14", "i": 68073, "v": "गृहेषु सुनिवासेषु सुखेषु शयनेषु च । परार्ध्येषु महाभाग स्वपामीह सुपूजितः ।।"},
{"c": "13.119", "n": "15", "i": 68074, "v": "सर्वेष्वपररात्रेषु सूतमागधबन्दिनः । स्तुवन्ति मां यथा देवं महेन्द्रं प्रियवादिनः ।।"},
{"c": "13.119", "n": "16", "i": 68075, "v": "प्रसादात्सत्यसंधस्य भवतोऽमिततेजसः । यदहं कीटतां प्राप्य संप्राप्तो राजपुत्रताम् ।।"},
{"c": "13.119", "n": "17", "i": 68076, "v": "नमस्तेऽस्तु महाप्राज्ञ किं करोमि प्रशाधि माम् । त्वत्तपोबलनिर्दिष्टमिदं ह्यधिगतं मया ।।"},
{"c": "13.119", "t": "व्यास उवाच ।"},
{"c": "13.119", "n": "18", "i": 68077, "v": "अर्चितोऽहं त्वया राजन्वाग्भिरद्य यदृच्छया । अद्य ते कीटतां प्राप्य स्मृतिर्जाताजुगुप्सिता ।।"},
{"c": "13.119", "n": "19", "i": 68078, "v": "न तु नाशोऽस्ति पापस्य यत्त्वयोपचितं पुरा । शूद्रेणार्थप्रधानेन नृशंसेनाततायिना ।।"},
{"c": "13.119", "n": "20", "i": 68079, "v": "मम ते दर्शनं प्राप्तं तच्चैव सुकृतं पुरा । तिर्यग्योनौ स्म जातेन मम चाप्यर्चनात्तथा ।।"},
{"c": "13.119", "n": "21", "i": 68080, "v": "इतस्त्वं राजपुत्रत्वाद्ब्राह्मण्यं समवाप्स्यसि । गोब्राह्मणकृते प्राणान्हुत्वात्मीयान्रणाजिरे ।।"},
{"c": "13.119", "n": "22", "i": 68081, "v": "राजपुत्रसुखं प्राप्य ऋतूंश्चैवाप्तदक्षिणान् । अथ मोदिष्यसे स्वर्गे ब्रह्मभूतोऽव्ययः सुखी ।।"},
{"c": "13.119", "n": "23", "i": 68082, "v": "तिर्यग्योन्याः शूद्रतामभ्युपैति; शूद्रो वैश्यत्वं क्षत्रियत्वं च वैश्यः । वृत्तश्लाघी क्षत्रियो ब्राह्मणत्वं; स्वर्गं पुण्यं ब्राह्मणः साधुवृत्तः ।।"},
{"c": "13.120", "t": "भीष्म उवाच ।"},
{"c": "13.120", "n": "1", "i": 68083, "v": "क्षत्रधर्ममनुप्राप्तः स्मरन्नेव स वीर्यवान् । त्यक्त्वा स कीटतां राजंश्चचार विपुलं तपः ।।"},
{"c": "13.120", "n": "2", "i": 68084, "v": "तस्य धर्मार्थविदुषो दृष्ट्वा तद्विपुलं तपः । आजगाम द्विजश्रेष्ठः कृष्णद्वैपायनस्तदा ।।"},
{"c": "13.120", "t": "व्यास उवाच ।"},
{"c": "13.120", "n": "3", "i": 68085, "v": "क्षात्रं चैव व्रतं कीट भूतानां परिपालनम् । क्षात्रं चैव व्रतं ध्यायंस्ततो विप्रत्वमेष्यसि ।।"},
{"c": "13.120", "n": "4", "i": 68086, "v": "पाहि सर्वाः प्रजाः सम्यक्शुभाशुभविदात्मवान् । शुभैः संविभजन्कामैरशुभानां च पावनैः ।।"},
{"c": "13.120", "n": "5", "i": 68087, "v": "आत्मवान्भव सुप्रीतः स्वधर्मचरणे रतः । क्षात्रीं तनुं समुत्सृज्य ततो विप्रत्वमेष्यसि ।।"},
{"c": "13.120", "t": "भीष्म उवाच ।"},
{"c": "13.120", "n": "6", "i": 68088, "v": "सोऽथारण्यमभिप्रेत्य पुनरेव युधिष्ठिर । महर्षेर्वचनं श्रुत्वा प्रजा धर्मेण पाल्य च ।।"},
{"c": "13.120", "n": "7", "i": 68089, "v": "अचिरेणैव कालेन कीटः पार्थिवसत्तम । प्रजापालनधर्मेण प्रेत्य विप्रत्वमागतः ।।"},
{"c": "13.120", "n": "8", "i": 68090, "v": "ततस्तं ब्राह्मणं दृष्ट्वा पुनरेव महायशाः । आजगाम महाप्राज्ञः कृष्णद्वैपायनस्तदा ।।"},
{"c": "13.120", "t": "व्यास उवाच ।"},
{"c": "13.120", "n": "9", "i": 68091, "v": "भो भो विप्रर्षभ श्रीमन्मा व्यथिष्ठाः कथंचन । शुभकृच्छुभयोनीषु पापकृत्पापयोनिषु । उपपद्यति धर्मज्ञ यथाधर्मं यथागमम् ।।"},
{"c": "13.120", "n": "10", "i": 68092, "v": "तस्मान्मृत्युभयात्कीट मा व्यथिष्ठाः कथंचन । धर्मलोपाद्भयं ते स्यात्तस्माद्धर्मं चरोत्तमम् ।।"},
{"c": "13.120", "t": "कीट उवाच ।"},
{"c": "13.120", "n": "11", "i": 68093, "v": "सुखात्सुखतरं प्राप्तो भगवंस्त्वत्कृते ह्यहम् । धर्ममूलां श्रियं प्राप्य पाप्मा नष्ट इहाद्य मे ।।"},
{"c": "13.120", "t": "भीष्म उवाच ।"},
{"c": "13.120", "n": "12", "i": 68094, "v": "भगवद्वचनात्कीटो ब्राह्मण्यं प्राप्य दुर्लभम् । अकरोत्पृथिवीं राजन्यज्ञयूपशताङ्किताम् । ततः सालोक्यमगमद्ब्रह्मणो ब्रह्मवित्तमः ।।"},
{"c": "13.120", "n": "13", "i": 68095, "v": "अवाप च परं कीटः पार्थ ब्रह्म सनातनम् । स्वकर्मफलनिर्वृत्तं व्यासस्य वचनात्तदा ।।"},
{"c": "13.120", "n": "14", "i": 68096, "v": "तेऽपि यस्मात्स्वभावेन हताः क्षत्रियपुंगवाः । संप्राप्तास्ते गतिं पुण्यां तस्मान्मा शोच पुत्रक ।।"},
{"c": "13.121", "t": "युधिष्ठिर उवाच ।"},
{"c": "13.121", "n": "1", "i": 68097, "v": "विद्या तपश्च दानं च किमेतेषां विशिष्यते । पृच्छामि त्वा सतां श्रेष्ठ तन्मे ब्रूहि पितामह ।।"},
{"c": "13.121", "t": "भीष्म उवाच ।"},
{"c": "13.121", "n": "2", "i": 68098, "v": "अत्राप्युदाहरन्तीममितिहासं पुरातनम् । मैत्रेयस्य च संवादं कृष्णद्वैपायनस्य च ।।"},
{"c": "13.121", "n": "3", "i": 68099, "v": "कृष्णद्वैपायनो राजन्नज्ञातचरितं चरन् । वाराणस्यामुपातिष्ठन्मैत्रेयं स्वैरिणीकुले ।।"},
{"c": "13.121", "n": "4", "i": 68100, "v": "तमुपस्थितमासीनं ज्ञात्वा स मुनिसत्तमम् । अर्चित्वा भोजयामास मैत्रेयोऽशनमुत्तमम् ।।"},
{"c": "13.121", "n": "5", "i": 68101, "v": "तदन्नमुत्तमं भुक्त्वा गुणवत्सार्वकामिकम् । प्रतिष्ठमानोऽस्मयत प्रीतः कृष्णो महामनाः ।।"},
{"c": "13.121", "n": "6", "i": 68102, "v": "तमुत्स्मयन्तं संप्रेक्ष्य मैत्रेयः कृष्णमब्रवीत् । कारणं ब्रूहि धर्मात्मन्योऽस्मयिष्ठाः कुतश्च ते । तपस्विनो धृतिमतः प्रमोदः समुपागतः ।।"},
{"c": "13.121", "n": "7", "i": 68103, "v": "एतत्पृच्छामि ते विद्वन्नभिवाद्य प्रणम्य च । आत्मनश्च तपोभाग्यं महाभाग्यं तथैव च ।।"},
{"c": "13.121", "n": "8", "i": 68104, "v": "पृथगाचरतस्तात पृथगात्मनि चात्मनोः । अल्पान्तरमहं मन्ये विशिष्टमपि वा त्वया ।।"},
{"c": "13.121", "t": "व्यास उवाच ।"},
{"c": "13.121", "n": "9", "i": 68105, "v": "अतिच्छेदातिवादाभ्यां स्मयोऽयं समुपागतः । असत्यं वेदवचनं कस्माद्वेदोऽनृतं वदेत् ।।"},
{"c": "13.121", "n": "10", "i": 68106, "v": "त्रीण्येव तु पदान्याहुः पुरुषस्योत्तमं व्रतम् । न द्रुह्येच्चैव दद्याच्च सत्यं चैव परं वदेत् । इदानीं चैव नः कृत्यं पुरस्ताच्च परं स्मृतम् ।।"},
{"c": "13.121", "n": "11", "i": 68107, "v": "अल्पोऽपि तादृशो दायो भवत्युत महाफलः । तृषिताय च यद्दत्तं हृदयेनानसूयता ।।"},
{"c": "13.121", "n": "12", "i": 68108, "v": "तृषितस्तृषिताय त्वं दत्त्वैतदशनं मम । अजैषीर्महतो लोकान्महायज्ञैरिवाभिभो । अतो दानपवित्रेण प्रीतोऽस्मि तपसैव च ।।"},
{"c": "13.121", "n": "13", "i": 68109, "v": "पुण्यस्यैव हि ते गन्धः पुण्यस्यैव च दर्शनम् । पुण्यश्च वाति गन्धस्ते मन्ये कर्मविधानतः ।।"},
{"c": "13.121", "n": "14", "i": 68110, "v": "अधिकं मार्जनात्तात तथैवाप्यनुलेपनात् । शुभं सर्वपवित्रेभ्यो दानमेव परं भवेत् ।।"},
{"c": "13.121", "n": "15", "i": 68111, "v": "यानीमान्युत्तमानीह वेदोक्तानि प्रशंससि । तेषां श्रेष्ठतमं दानमिति मे नास्ति संशयः ।।"},
{"c": "13.121", "n": "16", "i": 68112, "v": "दानकृद्भिः कृतः पन्था येन यान्ति मनीषिणः । ते हि प्राणस्य दातारस्तेषु धर्मः प्रतिष्ठितः ।।"},
{"c": "13.121", "n": "17", "i": 68113, "v": "यथा वेदाः स्वधीताश्च यथा चेन्द्रियसंयमः । सर्वत्यागो यथा चेह तथा दानमनुत्तमम् ।।"},
{"c": "13.121", "n": "18", "i": 68114, "v": "त्वं हि तात सुखादेव सुखमेष्यसि शोभनम् । सुखात्सुखतरप्राप्तिमाप्नुते मतिमान्नरः ।।"},
{"c": "13.121", "n": "19", "i": 68115, "v": "तन्नः प्रत्यक्षमेवेदमुपलब्धमसंशयम् । श्रीमन्तमाप्नुवन्त्यर्था दानं यज्ञस्तथा सुखम् ।।"},
{"c": "13.121", "n": "20", "i": 68116, "v": "सुखादेव परं दुःखं दुःखादन्यत्परं सुखम् । दृश्यते हि महाप्राज्ञ नियतं वै स्वभावतः ।।"},
{"c": "13.121", "n": "21", "i": 68117, "v": "त्रिविधानीह वृत्तानि नरस्याहुर्मनीषिणः । पुण्यमन्यत्पापमन्यन्न पुण्यं न च पापकम् ।।"},
{"c": "13.121", "n": "22", "i": 68118, "v": "न वृत्तं मन्यतेऽन्यस्य मन्यतेऽन्यस्य पापकम् । तथा स्वकर्मनिर्वृत्तं न पुण्यं न च पापकम् ।।"},
{"c": "13.121", "n": "23", "i": 68119, "v": "रमस्वैधस्व मोदस्व देहि चैव यजस्व च । न त्वामभिभविष्यन्ति वैद्या न च तपस्विनः ।।"},
{"c": "13.122", "t": "भीष्म उवाच ।"},
{"c": "13.122", "n": "1", "i": 68120, "v": "एवमुक्तः प्रत्युवाच मैत्रेयः कर्मपूजकः । अत्यन्तं श्रीमति कुले जातः प्राज्ञो बहुश्रुतः ।।"},
{"c": "13.122", "n": "2", "i": 68121, "v": "असंशयं महाप्राज्ञ यथैवात्थ तथैव तत् । अनुज्ञातस्तु भवता किंचिद्ब्रूयामहं विभो ।।"},
{"c": "13.122", "t": "व्यास उवाच ।"},
{"c": "13.122", "n": "3", "i": 68122, "v": "यद्यदिच्छसि मैत्रेय यावद्यावद्यथा तथा । ब्रूहि तावन्महाप्राज्ञ शुश्रूषे वचनं तव ।।"},
{"c": "13.122", "t": "मैत्रेय उवाच ।"},
{"c": "13.122", "n": "4", "i": 68123, "v": "निर्दोषं निर्मलं चैव वचनं दानसंहितम् । विद्यातपोभ्यां हि भवान्भावितात्मा न संशयः ।।"},
{"c": "13.122", "n": "5", "i": 68124, "v": "भवतो भावितात्मत्वाद्दायोऽयं सुमहान्मम । भूयो बुद्ध्यानुपश्यामि सुसमृद्धतपा इव ।।"},
{"c": "13.122", "n": "6", "i": 68125, "v": "अपि मे दर्शनादेव भवतोऽभ्युदयो महान् । मन्ये भवत्प्रसादोऽयं तद्धि कर्म स्वभावतः ।।"},
{"c": "13.122", "n": "7", "i": 68126, "v": "तपः श्रुतं च योनिश्चाप्येतद्ब्राह्मण्यकारणम् । त्रिभिर्गुणैः समुदितस्ततो भवति वै द्विजः ।।"},
{"c": "13.122", "n": "8", "i": 68127, "v": "तस्मिंस्तृप्ते च तृप्यन्ते पितरो दैवतानि च । न हि श्रुतवतां किंचिदधिकं ब्राह्मणादृते ।।"},
{"c": "13.122", "n": "9", "i": 68128, "v": "यथा हि सुकृते क्षेत्रे फलं विन्दति मानवः । एवं दत्त्वा श्रुतवति फलं दाता समश्नुते ।।"},
{"c": "13.122", "n": "10", "i": 68129, "v": "ब्राह्मणश्चेन्न विद्येत श्रुतवृत्तोपसंहितः । प्रतिग्रहीता दानस्य मोघं स्याद्धनिनां धनम् ।।"},
{"c": "13.122", "n": "11", "i": 68130, "v": "अदन्ह्यविद्वान्हन्त्यन्नमद्यमानं च हन्ति तम् । तं च हन्यति यस्यान्नं स हत्वा हन्यतेऽबुधः ।।"},
{"c": "13.122", "n": "12", "i": 68131, "v": "प्रभुर्ह्यन्नमदन्विद्वान्पुनर्जनयतीश्वरः । स चान्नाज्जायते तस्मात्सूक्ष्म एव व्यतिक्रमः ।।"},
{"c": "13.122", "n": "13", "i": 68132, "v": "यदेव ददतः पुण्यं तदेव प्रतिगृह्णतः । न ह्येकचक्रं वर्तेत इत्येवमृषयो विदुः ।।"},
{"c": "13.122", "n": "14", "i": 68133, "v": "यत्र वै ब्राह्मणाः सन्ति श्रुतवृत्तोपसंहिताः । तत्र दानफलं पुण्यमिह चामुत्र चाश्नुते ।।"},
{"c": "13.122", "n": "15", "i": 68134, "v": "ये योनिशुद्धाः सततं तपस्यभिरता भृशम् । दानाध्ययनसंपन्नास्ते वै पूज्यतमाः सदा ।।"},
{"c": "13.122", "n": "16", "i": 68135, "v": "तैर्हि सद्भिः कृतः पन्थाश्चेतयानो न मुह्यते । ते हि स्वर्गस्य नेतारो यज्ञवाहाः सनातनाः ।।"},
{"c": "13.123", "t": "भीष्म उवाच ।"},
{"c": "13.123", "n": "1", "i": 68136, "v": "एवमुक्तः स भगवान्मैत्रेयं प्रत्यभाषत । दिष्ट्यैवं त्वं विजानासि दिष्ट्या ते बुद्धिरीदृशी । लोको ह्ययं गुणानेव भूयिष्ठं स्म प्रशंसति ।।"},
{"c": "13.123", "n": "2", "i": 68137, "v": "रूपमानवयोमानश्रीमानाश्चाप्यसंशयम् । दिष्ट्या नाभिभवन्ति त्वां दैवस्तेऽयमनुग्रहः । यत्ते भृशतरं दानाद्वर्तयिष्यामि तच्छृणु ।।"},
{"c": "13.123", "n": "3", "i": 68138, "v": "यानीहागमशास्त्राणि याश्च काश्चित्प्रवृत्तयः । तानि वेदं पुरस्कृत्य प्रवृत्तानि यथाक्रमम् ।।"},
{"c": "13.123", "n": "4", "i": 68139, "v": "अहं दानं प्रशंसामि भवानपि तपःश्रुते । तपः पवित्रं वेदस्य तपः स्वर्गस्य साधनम् ।।"},
{"c": "13.123", "n": "5", "i": 68140, "v": "तपसा महदाप्नोति विद्यया चेति नः श्रुतम् । तपसैव चापनुदेद्यच्चान्यदपि दुष्कृतम् ।।"},
{"c": "13.123", "n": "6", "i": 68141, "v": "यद्यद्धि किंचित्संधाय पुरुषस्तप्यते तपः । सर्वमेतदवाप्नोति ब्राह्मणो वेदपारगः ।।"},
{"c": "13.123", "n": "7", "i": 68142, "v": "दुरन्वयं दुष्प्रधृष्यं दुरापं दुरतिक्रमम् । सर्वं वै तपसाभ्येति तपो हि बलवत्तरम् ।।"},
{"c": "13.123", "n": "8", "i": 68143, "v": "सुरापोऽसंमतादायी भ्रूणहा गुरुतल्पगः । तपसा तरते सर्वमेनसश्च प्रमुच्यते ।।"},
{"c": "13.123", "n": "9", "i": 68144, "v": "सर्वविद्यस्तु चक्षुष्मानपि यादृशतादृशः । तपस्विनौ च तावाहुस्ताभ्यां कार्यं सदा नमः ।।"},
{"c": "13.123", "n": "10", "i": 68145, "v": "सर्वे पूज्याः श्रुतधनास्तथैव च तपस्विनः । दानप्रदाः सुखं प्रेत्य प्राप्नुवन्तीह च श्रियम् ।।"},
{"c": "13.123", "n": "11", "i": 68146, "v": "इमं च ब्रह्मलोकं च लोकं च बलवत्तरम् । अन्नदानैः सुकृतिनः प्रतिपद्यन्ति लौकिकाः ।।"},
{"c": "13.123", "n": "12", "i": 68147, "v": "पूजिताः पूजयन्त्येतान्मानिता मानयन्ति च । अदाता यत्र यत्रैति सर्वतः संप्रणुद्यते ।।"},
{"c": "13.123", "n": "13", "i": 68148, "v": "अकर्ता चैव कर्ता च लभते यस्य यादृशम् । यद्येवोर्ध्वं यद्यवाक्च त्वं लोकमभियास्यसि ।।"},
{"c": "13.123", "n": "14", "i": 68149, "v": "प्राप्स्यसे त्वन्नपानानि यानि दास्यसि कानिचित् । मेधाव्यसि कुले जातः श्रुतवाननृशंसवान् ।।"},
{"c": "13.123", "n": "15", "i": 68150, "v": "कौमारदारव्रतवान्मैत्रेय निरतो भव । एतद्गृहाण प्रथमं प्रशस्तं गृहमेधिनाम् ।।"},
{"c": "13.123", "n": "16", "i": 68151, "v": "यो भर्ता वासितातुष्टो भर्तुस्तुष्टा च वासिता । यस्मिन्नेवं कुले सर्वं कल्याणं तत्र वर्तते ।।"},
{"c": "13.123", "n": "17", "i": 68152, "v": "अद्भिर्गात्रान्मलमिव तमोऽग्निप्रभया यथा । दानेन तपसा चैव सर्वपापमपोह्यते ।।"},
{"c": "13.123", "n": "18", "i": 68153, "v": "स्वस्ति प्राप्नुहि मैत्रेय गृहान्साधु व्रजाम्यहम् । एतन्मनसि कर्तव्यं श्रेय एवं भविष्यति ।।"},
{"c": "13.123", "n": "19", "i": 68154, "v": "तं प्रणम्याथ मैत्रेयः कृत्वा चाभिप्रदक्षिणम् । स्वस्ति प्राप्नोतु भगवानित्युवाच कृताञ्जलिः ।।"},
{"c": "13.124", "t": "युधिष्ठिर उवाच ।"},
{"c": "13.124", "n": "1", "i": 68155, "v": "सत्स्त्रीणां समुदाचारं सर्वधर्मभृतां वर । श्रोतुमिच्छाम्यहं त्वत्तस्तं मे ब्रूहि पितामह ।।"},
{"c": "13.124", "t": "भीष्म उवाच ।"},
{"c": "13.124", "n": "2", "i": 68156, "v": "सर्वज्ञां सर्वधर्मज्ञां देवलोके मनस्विनीम् । कैकेयी सुमना नाम शाण्डिलीं पर्यपृच्छत ।।"},
{"c": "13.124", "n": "3", "i": 68157, "v": "केन वृत्तेन कल्याणि समाचारेण केन वा । विधूय सर्वपापानि देवलोकं त्वमागता ।।"},
{"c": "13.124", "n": "4", "i": 68158, "v": "हुताशनशिखेव त्वं ज्वलमाना स्वतेजसा । सुता ताराधिपस्येव प्रभया दिवमागता ।।"},
{"c": "13.124", "n": "5", "i": 68159, "v": "अरजांसि च वस्त्राणि धारयन्ती गतक्लमा । विमानस्था शुभे भासि सहस्रगुणमोजसा ।।"},
{"c": "13.124", "n": "6", "i": 68160, "v": "न त्वमल्पेन तपसा दानेन नियमेन वा । इमं लोकमनुप्राप्ता तस्मात्तत्त्वं वदस्व मे ।।"},
{"c": "13.124", "n": "7", "i": 68161, "v": "इति पृष्टा सुमनया मधुरं चारुहासिनी । शाण्डिली निभृतं वाक्यं सुमनामिदमब्रवीत् ।।"},
{"c": "13.124", "n": "8", "i": 68162, "v": "नाहं काषायवसना नापि वल्कलधारिणी । न च मुण्डा न जटिला भूत्वा देवत्वमागता ।।"},
{"c": "13.124", "n": "9", "i": 68163, "v": "अहितानि च वाक्यानि सर्वाणि परुषाणि च । अप्रमत्ता च भर्तारं कदाचिन्नाहमब्रुवम् ।।"},
{"c": "13.124", "n": "10", "i": 68164, "v": "देवतानां पितॄणां च ब्राह्मणानां च पूजने । अप्रमत्ता सदायुक्ता श्वश्रूश्वशुरवर्तिनी ।।"},
{"c": "13.124", "n": "11", "i": 68165, "v": "पैशुन्ये न प्रवर्तामि न ममैतन्मनोगतम् । अद्वारे न च तिष्ठामि चिरं न कथयामि च ।।"},
{"c": "13.124", "n": "12", "i": 68166, "v": "असद्वा हसितं किंचिदहितं वापि कर्मणा । रहस्यमरहस्यं वा न प्रवर्तामि सर्वथा ।।"},
{"c": "13.124", "n": "13", "i": 68167, "v": "कार्यार्थे निर्गतं चापि भर्तारं गृहमागतम् । आसनेनोपसंयोज्य पूजयामि समाहिता ।।"},
{"c": "13.124", "n": "14", "i": 68168, "v": "यद्यच्च नाभिजानाति यद्भोज्यं नाभिनन्दति । भक्ष्यं वाप्यथ वा लेह्यं तत्सर्वं वर्जयाम्यहम् ।।"},
{"c": "13.124", "n": "15", "i": 68169, "v": "कुटुम्बार्थे समानीतं यत्किंचित्कार्यमेव तु । प्रातरुत्थाय तत्सर्वं कारयामि करोमि च ।।"},
{"c": "13.124", "n": "16", "i": 68170, "v": "प्रवासं यदि मे भर्ता याति कार्येण केनचित् । मङ्गलैर्बहुभिर्युक्ता भवामि नियता सदा ।।"},
{"c": "13.124", "n": "17", "i": 68171, "v": "अञ्जनं रोचनां चैव स्नानं माल्यानुलेपनम् । प्रसाधनं च निष्क्रान्ते नाभिनन्दामि भर्तरि ।।"},
{"c": "13.124", "n": "18", "i": 68172, "v": "नोत्थापयामि भर्तारं सुखसुप्तमहं सदा । आतुरेष्वपि कार्येषु तेन तुष्यति मे मनः ।।"},
{"c": "13.124", "n": "19", "i": 68173, "v": "नायासयामि भर्तारं कुटुम्बार्थे च सर्वदा । गुप्तगुह्या सदा चास्मि सुसंमृष्टनिवेशना ।।"},
{"c": "13.124", "n": "20", "i": 68174, "v": "इमं धर्मपथं नारी पालयन्ती समाहिता । अरुन्धतीव नारीणां स्वर्गलोके महीयते ।।"},
{"c": "13.124", "t": "भीष्म उवाच ।"},
{"c": "13.124", "n": "21", "i": 68175, "v": "एतदाख्याय सा देवी सुमनायै तपस्विनी । पतिधर्मं महाभागा जगामादर्शनं तदा ।।"},
{"c": "13.124", "n": "22", "i": 68176, "v": "यश्चेदं पाण्डवाख्यानं पठेत्पर्वणि पर्वणि । स देवलोकं संप्राप्य नन्दने सुसुखं वसेत् ।।"},
{"c": "13.125", "t": "युधिष्ठिर उवाच ।"},
{"c": "13.125", "n": "1", "i": 68177, "v": "साम्ना वापि प्रदाने वा ज्यायः किं भवतो मतम् । प्रब्रूहि भरतश्रेष्ठ यदत्र व्यतिरिच्यते ।।"},
{"c": "13.125", "t": "भीष्म उवाच ।"},
{"c": "13.125", "n": "2", "i": 68178, "v": "साम्ना प्रसाद्यते कश्चिद्दानेन च तथापरः । पुरुषः प्रकृतिं ज्ञात्वा तयोरेकतरं भजेत् ।।"},
{"c": "13.125", "n": "3", "i": 68179, "v": "गुणांस्तु शृणु मे राजन्सान्त्वस्य भरतर्षभ । दारुणान्यपि भूतानि सान्त्वेनाराधयेद्यथा ।।"},
{"c": "13.125", "n": "4", "i": 68180, "v": "अत्राप्युदाहरन्तीममितिहासं पुरातनम् । गृहीत्वा रक्षसा मुक्तो द्विजातिः कानने यथा ।।"},
{"c": "13.125", "n": "5", "i": 68181, "v": "कश्चित्तु बुद्धिसंपन्नो ब्राह्मणो विजने वने । गृहीतः कृच्छ्रमापन्नो रक्षसा भक्षयिष्यता ।।"},
{"c": "13.125", "n": "6", "i": 68182, "v": "स बुद्धिश्रुतसंपन्नस्तं दृष्ट्वातीव भीषणम् । सामैवास्मिन्प्रयुयुजे न मुमोह न विव्यथे ।।"},
{"c": "13.125", "n": "7", "i": 68183, "v": "रक्षस्तु वाचा संपूज्य प्रश्नं पप्रच्छ तं द्विजम् । मोक्ष्यसे ब्रूहि मे प्रश्नं केनास्मि हरिणः कृशः ।।"},
{"c": "13.125", "n": "8", "i": 68184, "v": "मुहूर्तमथ संचिन्त्य ब्राह्मणस्तस्य रक्षसः । आभिर्गाथाभिरव्यग्रः प्रश्नं प्रतिजगाद ह ।।"},
{"c": "13.125", "n": "9", "i": 68185, "v": "विदेशस्थो विलोकस्थो विना नूनं सुहृज्जनैः । विषयानतुलान्भुङ्क्षे तेनासि हरिणः कृशः ।।"},
{"c": "13.125", "n": "10", "i": 68186, "v": "नूनं मित्राणि ते रक्षः साधूपचरितान्यपि । स्वदोषादपरज्यन्ते तेनासि हरिणः कृशः ।।"},
{"c": "13.125", "n": "11", "i": 68187, "v": "धनैश्वर्याधिकाः स्तब्धास्त्वद्गुणैः परमावराः । अवजानन्ति नूनं त्वां तेनासि हरिणः कृशः ।।"},
{"c": "13.125", "n": "12", "i": 68188, "v": "गुणवान्विगुणानन्यान्नूनं पश्यसि सत्कृतान् । प्राज्ञोऽप्राज्ञान्विनीतात्मा तेनासि हरिणः कृशः ।।"},
{"c": "13.125", "n": "13", "i": 68189, "v": "अवृत्त्या क्लिश्यमानोऽपि वृत्त्युपायान्विगर्हयन् । माहात्म्याद्व्यथसे नूनं तेनासि हरिणः कृशः ।।"},
{"c": "13.125", "n": "14", "i": 68190, "v": "संपीड्यात्मानमार्यत्वात्त्वया कश्चिदुपस्कृतः । जितं त्वां मन्यते साधो तेनासि हरिणः कृशः ।।"},
{"c": "13.125", "n": "15", "i": 68191, "v": "क्लिश्यमानान्विमार्गेषु कामक्रोधावृतात्मनः । मन्ये नु ध्यायसि जनांस्तेनासि हरिणः कृशः ।।"},
{"c": "13.125", "n": "16", "i": 68192, "v": "प्राज्ञैः संभावितो नूनं नप्राज्ञैरुपसंहितः । ह्रीमानमर्षी दुर्वृत्तैस्तेनासि हरिणः कृशः ।।"},
{"c": "13.125", "n": "17", "i": 68193, "v": "नूनं मित्रमुखः शत्रुः कश्चिदार्यवदाचरन् । वञ्चयित्वा गतस्त्वां वै तेनासि हरिणः कृशः ।।"},
{"c": "13.125", "n": "18", "i": 68194, "v": "प्रकाशार्थगतिर्नूनं रहस्यकुशलः कृती । तज्ज्ञैर्न पूज्यसे नूनं तेनासि हरिणः कृशः ।।"},
{"c": "13.125", "n": "19", "i": 68195, "v": "असत्स्वभिनिविष्टेषु ब्रुवतो मुक्तसंशयम् । गुणास्ते न विराजन्ते तेनासि हरिणः कृशः ।।"},
{"c": "13.125", "n": "20", "i": 68196, "v": "धनबुद्धिश्रुतैर्हीनः केवलं तेजसान्वितः । महत्प्रार्थयसे नूनं तेनासि हरिणः कृशः ।।"},
{"c": "13.125", "n": "21", "i": 68197, "v": "तपःप्रणिहितात्मानं मन्ये त्वारण्यकाङ्क्षिणम् । बन्धुवर्गो न गृह्णाति तेनासि हरिणः कृशः ।।"},
{"c": "13.125", "n": "22", "i": 68198, "v": "नूनमर्थवतां मध्ये तव वाक्यमनुत्तमम् । न भाति कालेऽभिहितं तेनासि हरिणः कृशः ।।"},
{"c": "13.125", "n": "23", "i": 68199, "v": "दृढपूर्वश्रुतं मूर्खं कुपितं हृदयप्रियम् । अनुनेतुं न शक्नोषि तेनासि हरिणः कृशः ।।"},
{"c": "13.125", "n": "24", "i": 68200, "v": "नूनमासंजयित्वा ते कृत्ये कस्मिंश्चिदीप्सिते । कश्चिदर्थयतेऽत्यर्थं तेनासि हरिणः कृशः ।।"},
{"c": "13.125", "n": "25", "i": 68201, "v": "नूनं त्वा स्वगुणापेक्षं पूजयानं सुहृद्ध्रुवम् । मयार्थ इति जानाति तेनासि हरिणः कृशः ।।"},
{"c": "13.125", "n": "26", "i": 68202, "v": "अन्तर्गतमभिप्रायं न नूनं लज्जयेच्छसि । विवक्तुं प्राप्तिशैथिल्यात्तेनासि हरिणः कृशः ।।"},
{"c": "13.125", "n": "27", "i": 68203, "v": "नानाबुद्धिरुचीँल्लोके मनुष्यान्नूनमिच्छसि । ग्रहीतुं स्वगुणैः सर्वांस्तेनासि हरिणः कृशः ।।"},
{"c": "13.125", "n": "28", "i": 68204, "v": "अविद्वान्भीरुरल्पार्थो विद्याविक्रमदानजम् । यशः प्रार्थयसे नूनं तेनासि हरिणः कृशः ।।"},
{"c": "13.125", "n": "29", "i": 68205, "v": "चिराभिलषितं किंचित्फलमप्राप्तमेव ते । कृतमन्यैरपहृतं तेनासि हरिणः कृशः ।।"},
{"c": "13.125", "n": "30", "i": 68206, "v": "नूनमात्मकृतं दोषमपश्यन्किंचिदात्मनि । अकारणेऽभिशस्तोऽसि तेनासि हरिणः कृशः ।।"},
{"c": "13.125", "n": "31", "i": 68207, "v": "सुहृदामप्रमत्तानामप्रमोक्ष्यार्थहानिजम् । दुःखमर्थगुणैर्हीनं तेनासि हरिणः कृशः ।।"},
{"c": "13.125", "n": "32", "i": 68208, "v": "साधून्गृहस्थान्दृष्ट्वा च तथासाधून्वनेचरान् । मुक्तांश्चावसथे सक्तांस्तेनासि हरिणः कृशः ।।"},
{"c": "13.125", "n": "33", "i": 68209, "v": "धर्म्यमर्थं च काले च देशे चाभिहितं वचः । न प्रतिष्ठति ते नूनं तेनासि हरिणः कृशः ।।"},
{"c": "13.125", "n": "34", "i": 68210, "v": "दत्तानकुशलैरर्थान्मनीषी संजिजीविषुः । प्राप्य वर्तयसे नूनं तेनासि हरिणः कृशः ।।"},
{"c": "13.125", "n": "35", "i": 68211, "v": "पापान्विवर्धतो दृष्ट्वा कल्याणांश्चावसीदतः । ध्रुवं मृगयसे योग्यं तेनासि हरिणः कृशः ।।"},
{"c": "13.125", "n": "36", "i": 68212, "v": "परस्परविरुद्धानां प्रियं नूनं चिकीर्षसि । सुहृदामविरोधेन तेनासि हरिणः कृशः ।।"},
{"c": "13.125", "n": "37", "i": 68213, "v": "श्रोत्रियांश्च विकर्मस्थान्प्राज्ञांश्चाप्यजितेन्द्रियान् । मन्येऽनुध्यायसि जनांस्तेनासि हरिणः कृशः ।।"},
{"c": "13.125", "n": "38", "i": 68214, "v": "एवं संपूजितं रक्षो विप्रं तं प्रत्यपूजयत् । सखायमकरोच्चैनं संयोज्यार्थैर्मुमोच ह ।।"},
{"c": "13.126", "t": "युधिष्ठिर उवाच ।"},
{"c": "13.126", "n": "1", "i": 68215, "v": "पितामह महाप्राज्ञ सर्वशास्त्रविशारद । आगमैर्बहुभिः स्फीतो भवान्नः प्रथितः कुले ।।"},
{"c": "13.126", "n": "2", "i": 68216, "v": "त्वत्तो धर्मार्थसंयुक्तमायत्यां च सुखोदयम् । आश्चर्यभूतं लोकस्य श्रोतुमिच्छाम्यरिंदम ।।"},
{"c": "13.126", "n": "3", "i": 68217, "v": "अयं च कालः संप्राप्तो दुर्लभज्ञातिबान्धवः । शास्ता च न हि नः कश्चित्त्वामृते भरतर्षभ ।।"},
{"c": "13.126", "n": "4", "i": 68218, "v": "यदि तेऽहमनुग्राह्यो भ्रातृभिः सहितोऽनघ । वक्तुमर्हसि नः प्रश्नं यत्त्वां पृच्छामि पार्थिव ।।"},
{"c": "13.126", "n": "5", "i": 68219, "v": "अयं नारायणः श्रीमान्सर्वपार्थिवसंमतः । भवन्तं बहुमानेन प्रश्रयेण च सेवते ।।"},
{"c": "13.126", "n": "6", "i": 68220, "v": "अस्य चैव समक्षं त्वं पार्थिवानां च सर्वशः । भ्रातॄणां च प्रियार्थं मे स्नेहाद्भाषितुमर्हसि ।।"},
{"c": "13.126", "t": "वैशंपायन उवाच ।"},
{"c": "13.126", "n": "7", "i": 68221, "v": "तस्य तद्वचनं श्रुत्वा स्नेहादागतसंभ्रमः । भीष्मो भागीरथीपुत्र इदं वचनमब्रवीत् ।।"},
{"c": "13.126", "n": "8", "i": 68222, "v": "हन्त ते कथयिष्यामि कथामतिमनोरमाम् । अस्य विष्णोः पुरा राजन्प्रभावोऽयं मया श्रुतः ।।"},
{"c": "13.126", "n": "9", "i": 68223, "v": "यश्च गोवृषभाङ्कस्य प्रभावस्तं च मे शृणु । रुद्राण्याः संशयो यश्च दंपत्योस्तं च मे शृणु ।।"},
{"c": "13.126", "n": "10", "i": 68224, "v": "व्रतं चचार धर्मात्मा कृष्णो द्वादशवार्षिकम् । दीक्षितं चागतौ द्रष्टुमुभौ नारदपर्वतौ ।।"},
{"c": "13.126", "n": "11", "i": 68225, "v": "कृष्णद्वैपायनश्चैव धौम्यश्च जपतां वरः । देवलः काश्यपश्चैव हस्तिकाश्यप एव च ।।"},
{"c": "13.126", "n": "12", "i": 68226, "v": "अपरे ऋषयः सन्तो दीक्षादमसमन्विताः । शिष्यैरनुगताः सर्वे देवकल्पैस्तपोधनैः ।।"},
{"c": "13.126", "n": "13", "i": 68227, "v": "तेषामतिथिसत्कारमर्चनीयं कुलोचितम् । देवकीतनयः प्रीतो देवकल्पमकल्पयत् ।।"},
{"c": "13.126", "n": "14", "i": 68228, "v": "हरितेषु सुवर्णेषु बर्हिष्केषु नवेषु च । उपोपविविशुः प्रीता विष्टरेषु महर्षयः ।।"},
{"c": "13.126", "n": "15", "i": 68229, "v": "कथाश्चक्रुस्ततस्ते तु मधुरा धर्मसंहिताः । राजर्षीणां सुराणां च ये वसन्ति तपोधनाः ।।"},
{"c": "13.126", "n": "16", "i": 68230, "v": "ततो नारायणं तेजो व्रतचर्येन्धनोत्थितम् । वक्त्रान्निःसृत्य कृष्णस्य वह्निरद्भुतकर्मणः ।।"},
{"c": "13.126", "n": "17", "i": 68231, "v": "सोऽग्निर्ददाह तं शैलं सद्रुमं सलताक्षुपम् । सपक्षिमृगसंघातं सश्वापदसरीसृपम् ।।"},
{"c": "13.126", "n": "18", "i": 68232, "v": "मृगैश्च विविधाकारैर्हाहाभूतमचेतनम् । शिखरं तस्य शैलस्य मथितं दीप्तदर्शनम् ।।"},
{"c": "13.126", "n": "19", "i": 68233, "v": "स तु वह्निर्महाज्वालो दग्ध्वा सर्वमशेषतः । विष्णोः समीपमागम्य पादौ शिष्यवदस्पृशत् ।।"},
{"c": "13.126", "n": "20", "i": 68234, "v": "ततो विष्णुर्वनं दृष्ट्वा निर्दग्धमरिकर्शनः । सौम्यैर्दृष्टिनिपातैस्तत्पुनः प्रकृतिमानयत् ।।"},
{"c": "13.126", "n": "21", "i": 68235, "v": "तथैव स गिरिर्भूयः प्रपुष्पितलताद्रुमः । सपक्षिगणसंघुष्टः सश्वापदसरीसृपः ।।"},
{"c": "13.126", "n": "22", "i": 68236, "v": "तदद्भुतमचिन्त्यं च दृष्ट्वा मुनिगणस्तदा । विस्मितो हृष्टलोमा च बभूवास्राविलेक्षणः ।।"},
{"c": "13.126", "n": "23", "i": 68237, "v": "ततो नारायणो दृष्ट्वा तानृषीन्विस्मयान्वितान् । प्रश्रितं मधुरं स्निग्धं पप्रच्छ वदतां वरः ।।"},
{"c": "13.126", "n": "24", "i": 68238, "v": "किमस्य ऋषिपूगस्य त्यक्तसङ्गस्य नित्यशः । निर्ममस्यागमवतो विस्मयः समुपागतः ।।"},
{"c": "13.126", "n": "25", "i": 68239, "v": "एतं मे संशयं सर्वं याथातथ्यमनिन्दिताः । ऋषयो वक्तुमर्हन्ति निश्चितार्थं तपोधनाः ।।"},
{"c": "13.126", "t": "ऋषय ऊचुः ।"},
{"c": "13.126", "n": "26", "i": 68240, "v": "भवान्विसृजते लोकान्भवान्संहरते पुनः । भवाञ्शीतं भवानुष्णं भवानेव प्रवर्षति ।।"},
{"c": "13.126", "n": "27", "i": 68241, "v": "पृथिव्यां यानि भूतानि स्थावराणि चराणि च । तेषां पिता त्वं माता च प्रभुः प्रभव एव च ।।"},
{"c": "13.126", "n": "28", "i": 68242, "v": "एतन्नो विस्मयकरं प्रशंस मधुसूदन । त्वमेवार्हसि कल्याण वक्तुं वह्नेर्विनिर्गमम् ।।"},
{"c": "13.126", "n": "29", "i": 68243, "v": "ततो विगतसंत्रासा वयमप्यरिकर्शन । यच्छ्रुतं यच्च दृष्टं नस्तत्प्रवक्ष्यामहे हरे ।।"},
{"c": "13.126", "t": "वासुदेव उवाच ।"},
{"c": "13.126", "n": "30", "i": 68244, "v": "एतत्तद्वैष्णवं तेजो मम वक्त्राद्विनिःसृतम् । कृष्णवर्त्मा युगान्ताभो येनायं मथितो गिरिः ।।"},
{"c": "13.126", "n": "31", "i": 68245, "v": "ऋषयश्चार्तिमापन्ना जितक्रोधा जितेन्द्रियाः । भवन्तो व्यथिताश्चासन्देवकल्पास्तपोधनाः ।।"},
{"c": "13.126", "n": "32", "i": 68246, "v": "व्रतचर्यापरीतस्य तपस्विव्रतसेवया । मम वह्निः समुद्भूतो न वै व्यथितुमर्हथ ।।"},
{"c": "13.126", "n": "33", "i": 68247, "v": "व्रतं चर्तुमिहायातस्त्वहं गिरिमिमं शुभम् । पुत्रं चात्मसमं वीर्ये तपसा स्रष्टुमागतः ।।"},
{"c": "13.126", "n": "34", "i": 68248, "v": "ततो ममात्मा यो देहे सोऽग्निर्भूत्वा विनिःसृतः । गतश्च वरदं द्रष्टुं सर्वलोकपितामहम् ।।"},
{"c": "13.126", "n": "35", "i": 68249, "v": "तेन चात्मानुशिष्टो मे पुत्रत्वे मुनिसत्तमाः । तेजसोऽर्धेन पुत्रस्ते भवितेति वृषध्वजः ।।"},
{"c": "13.126", "n": "36", "i": 68250, "v": "सोऽयं वह्निरुपागम्य पादमूले ममान्तिकम् । शिष्यवत्परिचर्याथ शान्तः प्रकृतिमागतः ।।"},
{"c": "13.126", "n": "37", "i": 68251, "v": "एतदस्य रहस्यं वः पद्मनाभस्य धीमतः । मया प्रेम्णा समाख्यातं न भीः कार्या तपोधनाः ।।"},
{"c": "13.126", "n": "38", "i": 68252, "v": "सर्वत्र गतिरव्यग्रा भवतां दीर्घदर्शनाः । तपस्विव्रतसंदीप्ता ज्ञानविज्ञानशोभिताः ।।"},
{"c": "13.126", "n": "39", "i": 68253, "v": "यच्छ्रुतं यच्च वो दृष्टं दिवि वा यदि वा भुवि । आश्चर्यं परमं किंचित्तद्भवन्तो ब्रुवन्तु मे ।।"},
{"c": "13.126", "n": "40", "i": 68254, "v": "तस्यामृतनिकाशस्य वाङ्मधोरस्ति मे स्पृहा । भवद्भिः कथितस्येह तपोवननिवासिभिः ।।"},
{"c": "13.126", "n": "41", "i": 68255, "v": "यद्यप्यहमदृष्टं वा दिव्यमद्भुतदर्शनम् । दिवि वा भुवि वा किंचित्पश्याम्यमलदर्शनाः ।।"},
{"c": "13.126", "n": "42", "i": 68256, "v": "प्रकृतिः सा मम परा न क्वचित्प्रतिहन्यते । न चात्मगतमैश्वर्यमाश्चर्यं प्रतिभाति मे ।।"},
{"c": "13.126", "n": "43", "i": 68257, "v": "श्रद्धेयः कथितो ह्यर्थः सज्जनश्रवणं गतः । चिरं तिष्ठति मेदिन्यां शैले लेख्यमिवार्पितम् ।।"},
{"c": "13.126", "n": "44", "i": 68258, "v": "तदहं सज्जनमुखान्निःसृतं तत्समागमे । कथयिष्याम्यहरहर्बुद्धिदीपकरं नृणाम् ।।"},
{"c": "13.126", "n": "45", "i": 68259, "v": "ततो मुनिगणाः सर्वे प्रश्रिताः कृष्णसंनिधौ । नेत्रैः पद्मदलप्रख्यैरपश्यन्त जनार्दनम् ।।"},
{"c": "13.126", "n": "46", "i": 68260, "v": "वर्धयन्तस्तथैवान्ये पूजयन्तस्तथापरे । वाग्भिरृग्भूषितार्थाभिः स्तुवन्तो मधुसूदनम् ।।"},
{"c": "13.126", "n": "47", "i": 68261, "v": "ततो मुनिगणाः सर्वे नारदं देवदर्शनम् । तदा नियोजयामासुर्वचने वाक्यकोविदम् ।।"},
{"c": "13.126", "n": "48", "i": 68262, "v": "यदाश्चर्यमचिन्त्यं च गिरौ हिमवति प्रभो । अनुभूतं मुनिगणैस्तीर्थयात्रापरायणैः ।।"},
{"c": "13.126", "n": "49", "i": 68263, "v": "तद्भवानृषिसंघस्य हितार्थं सर्वचोदितः । यथादृष्टं हृषीकेशे सर्वमाख्यातुमर्हति ।।"},
{"c": "13.126", "n": "50", "i": 68264, "v": "एवमुक्तः स मुनिभिर्नारदो भगवानृषिः । कथयामास देवर्षिः पूर्ववृत्तां कथां शुभाम् ।।"},
{"c": "13.127", "t": "भीष्म उवाच ।"},
{"c": "13.127", "n": "1", "i": 68265, "v": "ततो नारायणसुहृन्नारदो भगवानृषिः । शंकरस्योमया सार्धं संवादं प्रत्यभाषत ।।"},
{"c": "13.127", "n": "2", "i": 68266, "v": "तपश्चचार धर्मात्मा वृषभाङ्कः सुरेश्वरः । पुण्ये गिरौ हिमवति सिद्धचारणसेविते ।।"},
{"c": "13.127", "n": "3", "i": 68267, "v": "नानौषधियुते रम्ये नानापुष्पसमाकुले । अप्सरोगणसंकीर्णे भूतसंघनिषेविते ।।"},
{"c": "13.127", "n": "4", "i": 68268, "v": "तत्र देवो मुदा युक्तो भूतसंघशतैर्वृतः । नानारूपैर्विरूपैश्च दिव्यैरद्भुतदर्शनैः ।।"},
{"c": "13.127", "n": "5", "i": 68269, "v": "सिंहव्याघ्रगजप्रख्यैः सर्वजातिसमन्वितैः । क्रोष्टुकद्वीपिवदनैरृक्षर्षभमुखैस्तथा ।।"},
{"c": "13.127", "n": "6", "i": 68270, "v": "उलूकवदनैर्भीमैः श्येनभासमुखैस्तथा । नानावर्णमृगप्रख्यैः सर्वजातिसमन्वयैः । किंनरैर्देवगन्धर्वैर्यक्षभूतगणैस्तथा ।।"},
{"c": "13.127", "n": "7", "i": 68271, "v": "दिव्यपुष्पसमाकीर्णं दिव्यमालाविभूषितम् । दिव्यचन्दनसंयुक्तं दिव्यधूपेन धूपितम् । तत्सदो वृषभाङ्कस्य दिव्यवादित्रनादितम् ।।"},
{"c": "13.127", "n": "8", "i": 68272, "v": "मृदङ्गपणवोद्घुष्टं शङ्खभेरीनिनादितम् । नृत्यद्भिर्भूतसंघैश्च बर्हिणैश्च समन्ततः ।।"},
{"c": "13.127", "n": "9", "i": 68273, "v": "प्रनृत्ताप्सरसं दिव्यं दिव्यस्त्रीगणसेवितम् । दृष्टिकान्तमनिर्देश्यं दिव्यमद्भुतदर्शनम् ।।"},
{"c": "13.127", "n": "10", "i": 68274, "v": "स गिरिस्तपसा तस्य भूतेशस्य व्यरोचत ।।"},
{"c": "13.127", "n": "11", "i": 68275, "v": "स्वाध्यायपरमैर्विप्रैर्ब्रह्मघोषैर्विनादितः । षट्पदैरुपगीतैश्च माधवाप्रतिमो गिरिः ।।"},
{"c": "13.127", "n": "12", "i": 68276, "v": "तं महोत्सवसंकाशं भीमरूपधरं पुनः । दृष्ट्वा मुनिगणस्यासीत्परा प्रीतिर्जनार्दन ।।"},
{"c": "13.127", "n": "13", "i": 68277, "v": "मुनयश्च महाभागाः सिद्धाश्चैवोर्ध्वरेतसः । मरुतो वसवः साध्या विश्वेदेवाः सनातनाः ।।"},
{"c": "13.127", "n": "14", "i": 68278, "v": "यक्षा नागाः पिशाचाश्च लोकपाला हुताशनाः । भावाश्च सर्वे न्यग्भूतास्तत्रैवासन्समागताः ।।"},
{"c": "13.127", "n": "15", "i": 68279, "v": "ऋतवः सर्वपुष्पैश्च व्यकिरन्त महाद्भुतैः । ओषध्यो ज्वलमानाश्च द्योतयन्ति स्म तद्वनम् ।।"},
{"c": "13.127", "n": "16", "i": 68280, "v": "विहगाश्च मुदा युक्ताः प्रानृत्यन्व्यनदंश्च ह । गिरिपृष्ठेषु रम्येषु व्याहरन्तो जनप्रियाः ।।"},
{"c": "13.127", "n": "17", "i": 68281, "v": "तत्र देवो गिरितटे दिव्यधातुविभूषिते । पर्यङ्क इव विभ्राजन्नुपविष्टो महामनाः ।।"},
{"c": "13.127", "n": "18", "i": 68282, "v": "व्याघ्रचर्माम्बरधरः सिंहचर्मोत्तरच्छदः । व्यालयज्ञोपवीती च लोहिताङ्गदभूषणः ।।"},
{"c": "13.127", "n": "19", "i": 68283, "v": "हरिश्मश्रुर्जटी भीमो भयकर्ता सुरद्विषाम् । अभयः सर्वभूतानां भक्तानां वृषभध्वजः ।।"},
{"c": "13.127", "n": "20", "i": 68284, "v": "दृष्ट्वा तमृषयः सर्वे शिरोभिरवनीं गताः । विमुक्ताः सर्वपापेभ्यः क्षान्ता विगतकल्मषाः ।।"},
{"c": "13.127", "n": "21", "i": 68285, "v": "तस्य भूतपतेः स्थानं भीमरूपधरं बभौ । अप्रधृष्यतरं चैव महोरगसमाकुलम् ।।"},
{"c": "13.127", "n": "22", "i": 68286, "v": "क्षणेनैवाभवत्सर्वमद्भुतं मधुसूदन । तत्सदो वृषभाङ्कस्य भीमरूपधरं बभौ ।।"},
{"c": "13.127", "n": "23", "i": 68287, "v": "तमभ्ययाच्छैलसुता भूतस्त्रीगणसंवृता । हरतुल्याम्बरधरा समानव्रतचारिणी ।।"},
{"c": "13.127", "n": "24", "i": 68288, "v": "बिभ्रती कलशं रौक्मं सर्वतीर्थजलोद्भवम् । गिरिस्रवाभिः पुण्याभिः सर्वतोऽनुगता शुभा ।।"},
{"c": "13.127", "n": "25", "i": 68289, "v": "पुष्पवृष्ट्याभिवर्षन्ती गन्धैर्बहुविधैस्तथा । सेवन्ती हिमवत्पार्श्वं हरपार्श्वमुपागमत् ।।"},
{"c": "13.127", "n": "26", "i": 68290, "v": "ततः स्मयन्ती पाणिभ्यां नर्मार्थं चारुदर्शना । हरनेत्रे शुभे देवी सहसा सा समावृणोत् ।।"},
{"c": "13.127", "n": "27", "i": 68291, "v": "संवृताभ्यां तु नेत्राभ्यां तमोभूतमचेतनम् । निर्होमं निर्वषट्कारं तत्सदः सहसाभवत् ।।"},
{"c": "13.127", "n": "28", "i": 68292, "v": "जनश्च विमनाः सर्वो भयत्राससमन्वितः । निमीलिते भूतपतौ नष्टसूर्य इवाभवत् ।।"},
{"c": "13.127", "n": "29", "i": 68293, "v": "ततो वितिमिरो लोकः क्षणेन समपद्यत । ज्वाला च महती दीप्ता ललाटात्तस्य निःसृता ।।"},
{"c": "13.127", "n": "30", "i": 68294, "v": "तृतीयं चास्य संभूतं नेत्रमादित्यसंनिभम् । युगान्तसदृशं दीप्तं येनासौ मथितो गिरिः ।।"},
{"c": "13.127", "n": "31", "i": 68295, "v": "ततो गिरिसुता दृष्ट्वा दीप्ताग्निसदृशेक्षणम् । हरं प्रणम्य शिरसा ददर्शायतलोचना ।।"},
{"c": "13.127", "n": "32", "i": 68296, "v": "दह्यमाने वने तस्मिन्सशालसरलद्रुमे । सचन्दनवने रम्ये दिव्यौषधिविदीपिते ।।"},
{"c": "13.127", "n": "33", "i": 68297, "v": "मृगयूथैर्द्रुतैर्भीतैर्हरपार्श्वमुपागतैः । शरणं चाप्यविन्दद्भिस्तत्सदः संकुलं बभौ ।।"},
{"c": "13.127", "n": "34", "i": 68298, "v": "ततो नभःस्पृशज्वालो विद्युल्लोलार्चिरुज्ज्वलः । द्वादशादित्यसदृशो युगान्ताग्निरिवापरः ।।"},
{"c": "13.127", "n": "35", "i": 68299, "v": "क्षणेन तेन दग्धः स हिमवानभवन्नगः । सधातुशिखराभोगो दीनदग्धवनौषधिः ।।"},
{"c": "13.127", "n": "36", "i": 68300, "v": "तं दृष्ट्वा मथितं शैलं शैलराजसुता ततः । भगवन्तं प्रपन्ना सा साञ्जलिप्रग्रहा स्थिता ।।"},
{"c": "13.127", "n": "37", "i": 68301, "v": "उमां शर्वस्तदा दृष्ट्वा स्त्रीभावागतमार्दवाम् । पितुर्दैन्यमनिच्छन्तीं प्रीत्यापश्यत्ततो गिरिम् ।।"},
{"c": "13.127", "n": "38", "i": 68302, "v": "ततोऽभवत्पुनः सर्वः प्रकृतिस्थः सुदर्शनः । प्रहृष्टविहगश्चैव प्रपुष्पितवनद्रुमः ।।"},
{"c": "13.127", "n": "39", "i": 68303, "v": "प्रकृतिस्थं गिरिं दृष्ट्वा प्रीता देवी महेश्वरम् । उवाच सर्वभूतानां पतिं पतिमनिन्दिता ।।"},
{"c": "13.127", "n": "40", "i": 68304, "v": "भगवन्सर्वभूतेश शूलपाणे महाव्रत । संशयो मे महाञ्जातस्तं मे व्याख्यातुमर्हसि ।।"},
{"c": "13.127", "n": "41", "i": 68305, "v": "किमर्थं ते ललाटे वै तृतीयं नेत्रमुत्थितम् । किमर्थं च गिरिर्दग्धः सपक्षिगणकाननः ।।"},
{"c": "13.127", "n": "42", "i": 68306, "v": "किमर्थं च पुनर्देव प्रकृतिस्थः क्षणात्कृतः । तथैव द्रुमसंछन्नः कृतोऽयं ते महेश्वर ।।"},
{"c": "13.127", "t": "महेश्वर उवाच ।"},
{"c": "13.127", "n": "43", "i": 68307, "v": "नेत्रे मे संवृते देवि त्वया बाल्यादनिन्दिते । नष्टालोकस्ततो लोकः क्षणेन समपद्यत ।।"},
{"c": "13.127", "n": "44", "i": 68308, "v": "नष्टादित्ये तथा लोके तमोभूते नगात्मजे । तृतीयं लोचनं दीप्तं सृष्टं ते रक्षता प्रजाः ।।"},
{"c": "13.127", "n": "45", "i": 68309, "v": "तस्य चाक्ष्णो महत्तेजो येनायं मथितो गिरिः । त्वत्प्रियार्थं च मे देवि प्रकृतिस्थः क्षणात्कृतः ।।"},
{"c": "13.127", "t": "उमोवाच ।"},
{"c": "13.127", "n": "46", "i": 68310, "v": "भगवन्केन ते वक्त्रं चन्द्रवत्प्रियदर्शनम् । पूर्वं तथैव श्रीकान्तमुत्तरं पश्चिमं तथा ।।"},
{"c": "13.127", "n": "47", "i": 68311, "v": "दक्षिणं च मुखं रौद्रं केनोर्ध्वं कपिला जटाः । केन कण्ठश्च ते नीलो बर्हिबर्हनिभः कृतः ।।"},
{"c": "13.127", "n": "48", "i": 68312, "v": "हस्ते चैतत्पिनाकं ते सततं केन तिष्ठति । जटिलो ब्रह्मचारी च किमर्थमसि नित्यदा ।।"},
{"c": "13.127", "n": "49", "i": 68313, "v": "एतं मे संशयं सर्वं वद भूतपतेऽनघ । सधर्मचारिणी चाहं भक्ता चेति वृषध्वज ।।"},
{"c": "13.127", "n": "50", "i": 68314, "v": "एवमुक्तः स भगवाञ्शैलपुत्र्या पिनाकधृक् । तस्या वृत्त्या च बुद्ध्या च प्रीतिमानभवत्प्रभुः ।।"},
{"c": "13.127", "n": "51", "i": 68315, "v": "ततस्तामब्रवीद्देवः सुभगे श्रूयतामिति । हेतुभिर्यैर्ममैतानि रूपाणि रुचिरानने ।।"},
{"c": "13.128", "t": "महेश्वर उवाच ।"},
{"c": "13.128", "n": "1", "i": 68316, "v": "तिलोत्तमा नाम पुरा ब्रह्मणा योषिदुत्तमा । तिलं तिलं समुद्धृत्य रत्नानां निर्मिता शुभा ।।"},
{"c": "13.128", "n": "2", "i": 68317, "v": "साभ्यगच्छत मां देवि रूपेणाप्रतिमा भुवि । प्रदक्षिणं लोभयन्ती मां शुभे रुचिरानना ।।"},
{"c": "13.128", "n": "3", "i": 68318, "v": "यतो यतः सा सुदती मामुपाधावदन्तिके । ततस्ततो मुखं चारु मम देवि विनिर्गतम् ।।"},
{"c": "13.128", "n": "4", "i": 68319, "v": "तां दिदृक्षुरहं योगाच्चतुर्मूर्तित्वमागतः । चतुर्मुखश्च संवृत्तो दर्शयन्योगमात्मनः ।।"},
{"c": "13.128", "n": "5", "i": 68320, "v": "पूर्वेण वदनेनाहमिन्द्रत्वमनुशास्मि ह । उत्तरेण त्वया सार्धं रमाम्यहमनिन्दिते ।।"},
{"c": "13.128", "n": "6", "i": 68321, "v": "पश्चिमं मे मुखं सौम्यं सर्वप्राणिसुखावहम् । दक्षिणं भीमसंकाशं रौद्रं संहरति प्रजाः ।।"},
{"c": "13.128", "n": "7", "i": 68322, "v": "जटिलो ब्रह्मचारी च लोकानां हितकाम्यया । देवकार्यार्थसिद्ध्यर्थं पिनाकं मे करे स्थितम् ।।"},
{"c": "13.128", "n": "8", "i": 68323, "v": "इन्द्रेण च पुरा वज्रं क्षिप्तं श्रीकाङ्क्षिणा मम । दग्ध्वा कण्ठं तु तद्यातं तेन श्रीकण्ठता मम ।।"},
{"c": "13.128", "t": "उमोवाच ।"},
{"c": "13.128", "n": "9", "i": 68324, "v": "वाहनेषु प्रभूतेषु श्रीमत्स्वन्येषु सत्सु ते । कथं गोवृषभो देव वाहनत्वमुपागतः ।।"},
{"c": "13.128", "t": "महेश्वर उवाच ।"},
{"c": "13.128", "n": "10", "i": 68325, "v": "सुरभीं ससृजे ब्रह्मामृतधेनुं पयोमुचम् । सा सृष्टा बहुधा जाता क्षरमाणा पयोऽमृतम् ।।"},
{"c": "13.128", "n": "11", "i": 68326, "v": "तस्या वत्समुखोत्सृष्टः फेनो मद्गात्रमागतः । ततो दग्धा मया गावो नानावर्णत्वमागताः ।।"},
{"c": "13.128", "n": "12", "i": 68327, "v": "ततोऽहं लोकगुरुणा शमं नीतोऽर्थवेदिना । वृषं चेमं ध्वजार्थं मे ददौ वाहनमेव च ।।"},
{"c": "13.128", "t": "उमोवाच ।"},
{"c": "13.128", "n": "13", "i": 68328, "v": "निवासा बहुरूपास्ते विश्वरूपगुणान्विताः । तांश्च संत्यज्य भगवञ्श्मशाने रमसे कथम् ।।"},
{"c": "13.128", "n": "14", "i": 68329, "v": "केशास्थिकलिले भीमे कपालघटसंकुले । गृध्रगोमायुकलिले चिताग्निशतसंकुले ।।"},
{"c": "13.128", "n": "15", "i": 68330, "v": "अशुचौ मांसकलिले वसाशोणितकर्दमे । विनिकीर्णामिषचये शिवानादविनादिते ।।"},
{"c": "13.128", "t": "महेश्वर उवाच ।"},
{"c": "13.128", "n": "16", "i": 68331, "v": "मेध्यान्वेषी महीं कृत्स्नां विचरामि निशास्वहम् । न च मेध्यतरं किंचिच्छ्मशानादिह विद्यते ।।"},
{"c": "13.128", "n": "17", "i": 68332, "v": "तेन मे सर्ववासानां श्मशाने रमते मनः । न्यग्रोधशाखासंछन्ने निर्भुक्तस्रग्विभूषिते ।।"},
{"c": "13.128", "n": "18", "i": 68333, "v": "तत्र चैव रमन्ते मे भूतसंघाः शुभानने । न च भूतगणैर्देवि विनाहं वस्तुमुत्सहे ।।"},
{"c": "13.128", "n": "19", "i": 68334, "v": "एष वासो हि मे मेध्यः स्वर्गीयश्च मतो हि मे । पुण्यः परमकश्चैव मेध्यकामैरुपास्यते ।।"},
{"c": "13.128", "t": "उमोवाच ।"},
{"c": "13.128", "n": "20", "i": 68335, "v": "भगवन्सर्वभूतेश सर्वधर्मभृतां वर । पिनाकपाणे वरद संशयो मे महानयम् ।।"},
{"c": "13.128", "n": "21", "i": 68336, "v": "अयं मुनिगणः सर्वस्तपस्तप इति प्रभो । तपोन्वेषकरो लोके भ्रमते विविधाकृतिः ।।"},
{"c": "13.128", "n": "22", "i": 68337, "v": "अस्य चैवर्षिसंघस्य मम च प्रियकाम्यया । एतं ममेह संदेहं वक्तुमर्हस्यरिंदम ।।"},
{"c": "13.128", "n": "23", "i": 68338, "v": "धर्मः किंलक्षणः प्रोक्तः कथं वाचरितुं नरैः । शक्यो धर्ममविन्दद्भिर्धर्मज्ञ वद मे प्रभो ।।"},
{"c": "13.128", "t": "नारद उवाच ।"},
{"c": "13.128", "n": "24", "i": 68339, "v": "ततो मुनिगणः सर्वस्तां देवीं प्रत्यपूजयत् । वाग्भिरृग्भूषितार्थाभिः स्तवैश्चार्थविदां वर ।।"},
{"c": "13.128", "t": "महेश्वर उवाच ।"},
{"c": "13.128", "n": "25", "i": 68340, "v": "अहिंसा सत्यवचनं सर्वभूतानुकम्पनम् । शमो दानं यथाशक्ति गार्हस्थ्यो धर्म उत्तमः ।।"},
{"c": "13.128", "n": "26", "i": 68341, "v": "परदारेष्वसंकल्पो न्यासस्त्रीपरिरक्षणम् । अदत्तादानविरमो मधुमांसस्य वर्जनम् ।।"},
{"c": "13.128", "n": "27", "i": 68342, "v": "एष पञ्चविधो धर्मो बहुशाखः सुखोदयः । देहिभिर्धर्मपरमैः कर्तव्यो धर्मसंचयः ।।"},
{"c": "13.128", "t": "उमोवाच ।"},
{"c": "13.128", "n": "28", "i": 68343, "v": "भगवन्संशयं पृष्टस्तं मे व्याख्यातुमर्हसि । चातुर्वर्ण्यस्य यो धर्मः स्वे स्वे वर्णे गुणावहः ।।"},
{"c": "13.128", "n": "29", "i": 68344, "v": "ब्राह्मणे कीदृशो धर्मः क्षत्रिये कीदृशो भवेत् । वैश्ये किंलक्षणो धर्मः शूद्रे किंलक्षणो भवेत् ।।"},
{"c": "13.128", "t": "महेश्वर उवाच ।"},
{"c": "13.128", "n": "30", "i": 68345, "v": "न्यायतस्ते महाभागे संशयः समुदीरितः । भूमिदेवा महाभागाः सदा लोके द्विजातयः ।।"},
{"c": "13.128", "n": "31", "i": 68346, "v": "उपवासः सदा धर्मो ब्राह्मणस्य न संशयः । स हि धर्मार्थमुत्पन्नो ब्रह्मभूयाय कल्पते ।।"},
{"c": "13.128", "n": "32", "i": 68347, "v": "तस्य धर्मक्रिया देवि व्रतचर्या च न्यायतः । तथोपनयनं चैव द्विजायैवोपपद्यते ।।"},
{"c": "13.128", "n": "33", "i": 68348, "v": "गुरुदैवतपूजार्थं स्वाध्यायाभ्यसनात्मकः । देहिभिर्धर्मपरमैश्चर्तव्यो धर्मसंभवः ।।"},
{"c": "13.128", "t": "उमोवाच ।"},
{"c": "13.128", "n": "34", "i": 68349, "v": "भगवन्संशयो मेऽत्र तं मे व्याख्यातुमर्हसि । चातुर्वर्ण्यस्य धर्मं हि नैपुण्येन प्रकीर्तय ।।"},
{"c": "13.128", "t": "महेश्वर उवाच ।"},
{"c": "13.128", "n": "35", "i": 68350, "v": "रहस्यश्रवणं धर्मो वेदव्रतनिषेवणम् । व्रतचर्यापरो धर्मो गुरुपादप्रसादनम् ।।"},
{"c": "13.128", "n": "36", "i": 68351, "v": "भैक्षचर्यापरो धर्मो धर्मो नित्योपवासिता । नित्यस्वाध्यायिता धर्मो ब्रह्मचर्याश्रमस्तथा ।।"},
{"c": "13.128", "n": "37", "i": 68352, "v": "गुरुणा त्वभ्यनुज्ञातः समावर्तेत वै द्विजः । विन्देतानन्तरं भार्यामनुरूपां यथाविधि ।।"},
{"c": "13.128", "n": "38", "i": 68353, "v": "शूद्रान्नवर्जनं धर्मस्तथा सत्पथसेवनम् । धर्मो नित्योपवासित्वं ब्रह्मचर्यं तथैव च ।।"},
{"c": "13.128", "n": "39", "i": 68354, "v": "आहिताग्निरधीयानो जुह्वानः संयतेन्द्रियः । विघसाशी यताहारो गृहस्थः सत्यवाक्शुचिः ।।"},
{"c": "13.128", "n": "40", "i": 68355, "v": "अतिथिव्रतता धर्मो धर्मस्त्रेताग्निधारणम् । इष्टीश्च पशुबन्धांश्च विधिपूर्वं समाचरेत् ।।"},
{"c": "13.128", "n": "41", "i": 68356, "v": "यज्ञश्च परमो धर्मस्तथाहिंसा च देहिषु । अपूर्वभोजनं धर्मो विघसाशित्वमेव च ।।"},
{"c": "13.128", "n": "42", "i": 68357, "v": "भुक्ते परिजने पश्चाद्भोजनं धर्म उच्यते । ब्राह्मणस्य गृहस्थस्य श्रोत्रियस्य विशेषतः ।।"},
{"c": "13.128", "n": "43", "i": 68358, "v": "दंपत्योः समशीलत्वं धर्मश्च गृहमेधिनाम् । गृह्याणां चैव देवानां नित्यं पुष्पबलिक्रिया ।।"},
{"c": "13.128", "n": "44", "i": 68359, "v": "नित्योपलेपनं धर्मस्तथा नित्योपवासिता । सुसंमृष्टोपलिप्ते च साज्यधूमोद्गमे गृहे ।।"},
{"c": "13.128", "n": "45", "i": 68360, "v": "एष द्विजजने धर्मो गार्हस्थ्यो लोकधारणः । द्विजातीनां सतां नित्यं सदैवैष प्रवर्तते ।।"},
{"c": "13.128", "n": "46", "i": 68361, "v": "यस्तु क्षत्रगतो देवि त्वया धर्म उदीरितः । तमहं ते प्रवक्ष्यामि तं मे शृणु समाहिता ।।"},
{"c": "13.128", "n": "47", "i": 68362, "v": "क्षत्रियस्य स्मृतो धर्मः प्रजापालनमादितः । निर्दिष्टफलभोक्ता हि राजा धर्मेण युज्यते ।।"},
{"c": "13.128", "n": "48", "i": 68363, "v": "प्रजाः पालयते यो हि धर्मेण मनुजाधिपः । तस्य धर्मार्जिता लोकाः प्रजापालनसंचिताः ।।"},
{"c": "13.128", "n": "49", "i": 68364, "v": "तत्र राज्ञः परो धर्मो दमः स्वाध्याय एव च । अग्निहोत्रपरिस्पन्दो दानाध्ययनमेव च ।।"},
{"c": "13.128", "n": "50", "i": 68365, "v": "यज्ञोपवीतधारणं यज्ञो धर्मक्रियास्तथा । भृत्यानां भरणं धर्मः कृते कर्मण्यमोघता ।।"},
{"c": "13.128", "n": "51", "i": 68366, "v": "सम्यग्दण्डे स्थितिर्धर्मो धर्मो वेदक्रतुक्रियाः । व्यवहारस्थितिर्धर्मः सत्यवाक्यरतिस्तथा ।।"},
{"c": "13.128", "n": "52", "i": 68367, "v": "आर्तहस्तप्रदो राजा प्रेत्य चेह महीयते । गोब्राह्मणार्थे विक्रान्तः संग्रामे निधनं गतः । अश्वमेधजिताँल्लोकान्प्राप्नोति त्रिदिवालये ।।"},
{"c": "13.128", "n": "53", "i": 68368, "v": "वैश्यस्य सततं धर्मः पाशुपाल्यं कृषिस्तथा । अग्निहोत्रपरिस्पन्दो दानाध्ययनमेव च ।।"},
{"c": "13.128", "n": "54", "i": 68369, "v": "वाणिज्यं सत्पथस्थानमातिथ्यं प्रशमो दमः । विप्राणां स्वागतं त्यागो वैश्यधर्मः सनातनः ।।"},
{"c": "13.128", "n": "55", "i": 68370, "v": "तिलान्गन्धान्रसांश्चैव न विक्रीणीत वै क्वचित् । वणिक्पथमुपासीनो वैश्यः सत्पथमाश्रितः ।।"},
{"c": "13.128", "n": "56", "i": 68371, "v": "सर्वातिथ्यं त्रिवर्गस्य यथाशक्ति यथार्हतः । शूद्रधर्मः परो नित्यं शुश्रूषा च द्विजातिषु ।।"},
{"c": "13.128", "n": "57", "i": 68372, "v": "स शूद्रः संशिततपाः सत्यसंधो जितेन्द्रियः । शुश्रूषन्नतिथिं प्राप्तं तपः संचिनुते महत् ।।"},
{"c": "13.128", "n": "58", "i": 68373, "v": "त्यक्तहिंसः शुभाचारो देवताद्विजपूजकः । शूद्रो धर्मफलैरिष्टैः संप्रयुज्येत बुद्धिमान् ।।"},
{"c": "13.128", "n": "59", "i": 68374, "v": "एतत्ते सर्वमाख्यातं चातुर्वर्ण्यस्य शोभने । एकैकस्येह सुभगे किमन्यच्छ्रोतुमिच्छसि ।।"},
{"c": "13.129", "t": "उमोवाच ।"},
{"c": "13.129", "n": "1", "i": 68375, "v": "उक्तास्त्वया पृथग्धर्माश्चातुर्वर्ण्यहिताः शुभाः । सर्वव्यापी तु यो धर्मो भगवंस्तं ब्रवीहि मे ।।"},
{"c": "13.129", "t": "महेश्वर उवाच ।"},
{"c": "13.129", "n": "2", "i": 68376, "v": "ब्राह्मणा लोकसारेण सृष्टा धात्रा गुणार्थिना । लोकांस्तारयितुं कृत्स्नान्मर्त्येषु क्षितिदेवताः ।।"},
{"c": "13.129", "n": "3", "i": 68377, "v": "तेषामिमं प्रवक्ष्यामि धर्मकर्मफलोदयम् । ब्राह्मणेषु हि यो धर्मः स धर्मः परमो मतः ।।"},
{"c": "13.129", "n": "4", "i": 68378, "v": "इमे तु लोकधर्मार्थं त्रयः सृष्टाः स्वयंभुवा । पृथिव्याः सर्जने नित्यं सृष्टास्तानपि मे शृणु ।।"},
{"c": "13.129", "n": "5", "i": 68379, "v": "वेदोक्तः परमो धर्मः स्मृतिशास्त्रगतोऽपरः । शिष्टाचीर्णः परः प्रोक्तस्त्रयो धर्माः सनातनाः ।।"},
{"c": "13.129", "n": "6", "i": 68380, "v": "त्रैविद्यो ब्राह्मणो विद्वान्न चाध्ययनजीवनः । त्रिकर्मा त्रिपरिक्रान्तो मैत्र एष स्मृतो द्विजः ।।"},
{"c": "13.129", "n": "7", "i": 68381, "v": "षडिमानि तु कर्माणि प्रोवाच भुवनेश्वरः । वृत्त्यर्थं ब्राह्मणानां वै शृणु तानि समाहिता ।।"},
{"c": "13.129", "n": "8", "i": 68382, "v": "यजनं याजनं चैव तथा दानप्रतिग्रहौ । अध्यापनमधीतं च षट्कर्मा धर्मभाग्द्विजः ।।"},
{"c": "13.129", "n": "9", "i": 68383, "v": "नित्यस्वाध्यायता धर्मो धर्मो यज्ञः सनातनः । दानं प्रशस्यते चास्य यथाशक्ति यथाविधि ।।"},
{"c": "13.129", "n": "10", "i": 68384, "v": "अयं तु परमो धर्मः प्रवृत्तः सत्सु नित्यशः । गृहस्थता विशुद्धानां धर्मस्य निचयो महान् ।।"},
{"c": "13.129", "n": "11", "i": 68385, "v": "पञ्चयज्ञविशुद्धात्मा सत्यवागनसूयकः । दाता ब्राह्मणसत्कर्ता सुसंमृष्टनिवेशनः ।।"},
{"c": "13.129", "n": "12", "i": 68386, "v": "अमानी च सदाजिह्मः स्निग्धवाणीप्रदस्तथा । अतिथ्यभ्यागतरतिः शेषान्नकृतभोजनः ।।"},
{"c": "13.129", "n": "13", "i": 68387, "v": "पाद्यमर्घ्यं यथान्यायमासनं शयनं तथा । दीपं प्रतिश्रयं चापि यो ददाति स धार्मिकः ।।"},
{"c": "13.129", "n": "14", "i": 68388, "v": "प्रातरुत्थाय चाचम्य भोजनेनोपमन्त्र्य च । सत्कृत्यानुव्रजेद्यश्च तस्य धर्मः सनातनः ।।"},
{"c": "13.129", "n": "15", "i": 68389, "v": "सर्वातिथ्यं त्रिवर्गस्य यथाशक्ति दिवानिशम् । शूद्रधर्मः समाख्यातस्त्रिवर्णपरिचारणम् ।।"},
{"c": "13.129", "n": "16", "i": 68390, "v": "प्रवृत्तिलक्षणो धर्मो गृहस्थेषु विधीयते । तमहं कीर्तयिष्यामि सर्वभूतहितं शुभम् ।।"},
{"c": "13.129", "n": "17", "i": 68391, "v": "दातव्यमसकृच्छक्त्या यष्टव्यमसकृत्तथा । पुष्टिकर्मविधानं च कर्तव्यं भूतिमिच्छता ।।"},
{"c": "13.129", "n": "18", "i": 68392, "v": "धर्मेणार्थः समाहार्यो धर्मलब्धं त्रिधा धनम् । कर्तव्यं धर्मपरमं मानवेन प्रयत्नतः ।।"},
{"c": "13.129", "n": "19", "i": 68393, "v": "एकेनांशेन धर्मार्थश्चर्तव्यो भूतिमिच्छता । एकेनांशेन कामार्थ एकमंशं विवर्धयेत् ।।"},
{"c": "13.129", "n": "20", "i": 68394, "v": "निवृत्तिलक्षणस्त्वन्यो धर्मो मोक्ष इति स्मृतः । तस्य वृत्तिं प्रवक्ष्यामि शृणु मे देवि तत्त्वतः ।।"},
{"c": "13.129", "n": "21", "i": 68395, "v": "सर्वभूतदया धर्मो न चैकग्रामवासिता । आशापाशविमोक्षश्च शस्यते मोक्षकाङ्क्षिणाम् ।।"},
{"c": "13.129", "n": "22", "i": 68396, "v": "न कुण्ड्यां नोदके सङ्गो न वाससि न चासने । न त्रिदण्डे न शयने नाग्नौ न शरणालये ।।"},
{"c": "13.129", "n": "23", "i": 68397, "v": "अध्यात्मगतचित्तो यस्तन्मनास्तत्परायणः । युक्तो योगं प्रति सदा प्रतिसंख्यानमेव च ।।"},
{"c": "13.129", "n": "24", "i": 68398, "v": "वृक्षमूलशयो नित्यं शून्यागारनिवेशनः । नदीपुलिनशायी च नदीतीररतिश्च यः ।।"},
{"c": "13.129", "n": "25", "i": 68399, "v": "विमुक्तः सर्वसङ्गेषु स्नेहबन्धेषु च द्विजः । आत्मन्येवात्मनो भावं समासज्याटति द्विजः ।।"},
{"c": "13.129", "n": "26", "i": 68400, "v": "स्थाणुभूतो निराहारो मोक्षदृष्टेन कर्मणा । परिव्रजति यो युक्तस्तस्य धर्मः सनातनः ।।"},
{"c": "13.129", "n": "27", "i": 68401, "v": "न चैकत्र चिरासक्तो न चैकग्रामगोचरः । युक्तो ह्यटति निर्मुक्तो न चैकपुलिनेशयः ।।"},
{"c": "13.129", "n": "28", "i": 68402, "v": "एष मोक्षविदां धर्मो वेदोक्तः सत्पथः सताम् । यो मार्गमनुयातीमं पदं तस्य न विद्यते ।।"},
{"c": "13.129", "n": "29", "i": 68403, "v": "चतुर्विधा भिक्षवस्ते कुटीचरकृतोदकः । हंसः परमहंसश्च यो यः पश्चात्स उत्तमः ।।"},
{"c": "13.129", "n": "30", "i": 68404, "v": "अतः परतरं नास्ति नाधरं न तिरोऽग्रतः । अदुःखमसुखं सौम्यमजरामरमव्ययम् ।।"},
{"c": "13.129", "t": "उमोवाच ।"},
{"c": "13.129", "n": "31", "i": 68405, "v": "गार्हस्थ्यो मोक्षधर्मश्च सज्जनाचरितस्त्वया । भाषितो मर्त्यलोकस्य मार्गः श्रेयस्करो महान् ।।"},
{"c": "13.129", "n": "32", "i": 68406, "v": "ऋषिधर्मं तु धर्मज्ञ श्रोतुमिच्छाम्यनुत्तमम् । स्पृहा भवति मे नित्यं तपोवननिवासिषु ।।"},
{"c": "13.129", "n": "33", "i": 68407, "v": "आज्यधूमोद्भवो गन्धो रुणद्धीव तपोवनम् । तं दृष्ट्वा मे मनः प्रीतं महेश्वर सदा भवेत् ।।"},
{"c": "13.129", "n": "34", "i": 68408, "v": "एतं मे संशयं देव मुनिधर्मकृतं विभो । सर्वधर्मार्थतत्त्वज्ञ देवदेव वदस्व मे । निखिलेन मया पृष्टं महादेव यथातथम् ।।"},
{"c": "13.129", "t": "महेश्वर उवाच ।"},
{"c": "13.129", "n": "35", "i": 68409, "v": "हन्त तेऽहं प्रवक्ष्यामि मुनिधर्ममनुत्तमम् । यं कृत्वा मुनयो यान्ति सिद्धिं स्वतपसा शुभे ।।"},
{"c": "13.129", "n": "36", "i": 68410, "v": "फेनपानामृषीणां यो धर्मो धर्मविदां सदा । तं मे शृणु महाभागे धर्मज्ञे धर्ममादितः ।।"},
{"c": "13.129", "n": "37", "i": 68411, "v": "उञ्छन्ति सततं तस्मिन्ब्राह्मं फेनोत्करं शुभम् । अमृतं ब्रह्मणा पीतं मधुरं प्रसृतं दिवि ।।"},
{"c": "13.129", "n": "38", "i": 68412, "v": "एष तेषां विशुद्धानां फेनपानां तपोधने । धर्मचर्याकृतो मार्गो वालखिल्यगणे शृणु ।।"},
{"c": "13.129", "n": "39", "i": 68413, "v": "वालखिल्यास्तपःसिद्धा मुनयः सूर्यमण्डले । उञ्छमुञ्छन्ति धर्मज्ञाः शाकुनीं वृत्तिमास्थिताः ।।"},
{"c": "13.129", "n": "40", "i": 68414, "v": "मृगनिर्मोकवसनाश्चीरवल्कलवाससः । निर्द्वंद्वाः सत्पथं प्राप्ता वालखिल्यास्तपोधनाः ।।"},
{"c": "13.129", "n": "41", "i": 68415, "v": "अङ्गुष्ठपर्वमात्रास्ते स्वेष्वङ्गेषु व्यवस्थिताः । तपश्चरणमीहन्ते तेषां धर्मफलं महत् ।।"},
{"c": "13.129", "n": "42", "i": 68416, "v": "ते सुरैः समतां यान्ति सुरकार्यार्थसिद्धये । द्योतयन्तो दिशः सर्वास्तपसा दग्धकिल्बिषाः ।।"},
{"c": "13.129", "n": "43", "i": 68417, "v": "ये त्वन्ये शुद्धमनसो दयाधर्मपरायणाः । सन्तश्चक्रचराः पुण्याः सोमलोकचराश्च ये ।।"},
{"c": "13.129", "n": "44", "i": 68418, "v": "पितृलोकसमीपस्थास्त उञ्छन्ति यथाविधि । संप्रक्षालाश्मकुट्टाश्च दन्तोलूखलिनस्तथा ।।"},
{"c": "13.129", "n": "45", "i": 68419, "v": "सोमपानां च देवानामूष्मपाणां तथैव च । उञ्छन्ति ये समीपस्थाः स्वभावनियतेन्द्रियाः ।।"},
{"c": "13.129", "n": "46", "i": 68420, "v": "तेषामग्निपरिष्यन्दः पितृदेवार्चनं तथा । यज्ञानां चापि पञ्चानां यजनं धर्म उच्यते ।।"},
{"c": "13.129", "n": "47", "i": 68421, "v": "एष चक्रचरैर्देवि देवलोकचरैर्द्विजैः । ऋषिधर्मः सदा चीर्णो योऽन्यस्तमपि मे शृणु ।।"},
{"c": "13.129", "n": "48", "i": 68422, "v": "सर्वेष्वेवर्षिधर्मेषु जेय आत्मा जितेन्द्रियः । कामक्रोधौ ततः पश्चाज्जेतव्याविति मे मतिः ।।"},
{"c": "13.129", "n": "49", "i": 68423, "v": "अग्निहोत्रपरिस्पन्दो धर्मरात्रिसमासनम् । सोमयज्ञाभ्यनुज्ञानं पञ्चमी यज्ञदक्षिणा ।।"},
{"c": "13.129", "n": "50", "i": 68424, "v": "नित्यं यज्ञक्रिया धर्मः पितृदेवार्चने रतिः । सर्वातिथ्यं च कर्तव्यमन्नेनोञ्छार्जितेन वै ।।"},
{"c": "13.129", "n": "51", "i": 68425, "v": "निवृत्तिरुपभोगस्य गोरसानां च वै रतिः । स्थण्डिले शयनं योगः शाकपर्णनिषेवणम् ।।"},
{"c": "13.129", "n": "52", "i": 68426, "v": "फलमूलाशनं वायुरापः शैवलभक्षणम् । ऋषीणां नियमा ह्येते यैर्जयन्त्यजितां गतिम् ।।"},
{"c": "13.129", "n": "53", "i": 68427, "v": "विधूमे न्यस्तमुसले व्यङ्गारे भुक्तवज्जने । अतीतपात्रसंचारे काले विगतभैक्षके ।।"},
{"c": "13.129", "n": "54", "i": 68428, "v": "अतिथिं काङ्क्षमाणो वै शेषान्नकृतभोजनः । सत्यधर्मरतिः क्षान्तो मुनिधर्मेण युज्यते ।।"},
{"c": "13.129", "n": "55", "i": 68429, "v": "न स्तम्भी न च मानी यो न प्रमत्तो न विस्मितः । मित्रामित्रसमो मैत्रो यः स धर्मविदुत्तमः ।।"},
{"c": "13.130", "t": "उमोवाच ।"},
{"c": "13.130", "n": "1", "i": 68430, "v": "देशेषु रमणीयेषु गिरीणां निर्झरेषु च । स्रवन्तीनां च कुञ्जेषु पर्वतोपवनेषु च ।।"},
{"c": "13.130", "n": "2", "i": 68431, "v": "देशेषु च विचित्रेषु फलवत्सु समाहिताः । मूलवत्सु च देशेषु वसन्ति नियतव्रताः ।।"},
{"c": "13.130", "n": "3", "i": 68432, "v": "तेषामपि विधिं पुण्यं श्रोतुमिच्छामि शंकर । वानप्रस्थेषु देवेश स्वशरीरोपजीविषु ।।"},
{"c": "13.130", "t": "महेश्वर उवाच ।"},
{"c": "13.130", "n": "4", "i": 68433, "v": "वानप्रस्थेषु यो धर्मस्तं मे शृणु समाहिता । श्रुत्वा चैकमना देवि धर्मबुद्धिपरा भव ।।"},
{"c": "13.130", "n": "5", "i": 68434, "v": "संसिद्धैर्नियतैः सद्भिर्वनवासमुपागतैः । वानप्रस्थैरिदं कर्म कर्तव्यं शृणु यादृशम् ।।"},
{"c": "13.130", "n": "6", "i": 68435, "v": "त्रिकालमभिषेकार्थः पितृदेवार्चनं क्रिया । अग्निहोत्रपरिस्पन्द इष्टिहोमविधिस्तथा ।।"},
{"c": "13.130", "n": "7", "i": 68436, "v": "नीवारग्रहणं चैव फलमूलनिषेवणम् । इङ्गुदैरण्डतैलानां स्नेहार्थं च निषेवणम् ।।"},
{"c": "13.130", "n": "8", "i": 68437, "v": "योगचर्याकृतैः सिद्धैः कामक्रोधविवर्जनम् । वीरशय्यामुपासद्भिर्वीरस्थानोपसेविभिः ।।"},
{"c": "13.130", "n": "9", "i": 68438, "v": "युक्तैर्योगवहैः सद्भिर्ग्रीष्मे पञ्चतपैस्तथा । मण्डूकयोगनियतैर्यथान्यायनिषेविभिः ।।"},
{"c": "13.130", "n": "10", "i": 68439, "v": "वीरासनगतैर्नित्यं स्थण्डिले शयनैस्तथा । शीतयोगोऽग्नियोगश्च चर्तव्यो धर्मबुद्धिभिः ।।"},
{"c": "13.130", "n": "11", "i": 68440, "v": "अब्भक्षैर्वायुभक्षैश्च शैवालोत्तरभोजनैः । अश्मकुट्टैस्तथा दान्तैः संप्रक्षालैस्तथापरैः ।।"},
{"c": "13.130", "n": "12", "i": 68441, "v": "चीरवल्कलसंवीतैर्मृगचर्मनिवासिभिः । कार्या यात्रा यथाकालं यथाधर्मं यथाविधि ।।"},
{"c": "13.130", "n": "13", "i": 68442, "v": "वननित्यैर्वनचरैर्वनपैर्वनगोचरैः । वनं गुरुमिवासाद्य वस्तव्यं वनजीविभिः ।।"},
{"c": "13.130", "n": "14", "i": 68443, "v": "तेषां होमक्रिया धर्मः पञ्चयज्ञनिषेवणम् । नागपञ्चमयज्ञस्य वेदोक्तस्यानुपालनम् ।।"},
{"c": "13.130", "n": "15", "i": 68444, "v": "अष्टमीयज्ञपरता चातुर्मास्यनिषेवणम् । पौर्णमास्यां तु यो यज्ञो नित्ययज्ञस्तथैव च ।।"},
{"c": "13.130", "n": "16", "i": 68445, "v": "विमुक्ता दारसंयोगैर्विमुक्ताः सर्वसंकरैः । विमुक्ताः सर्वपापैश्च चरन्ति मुनयो वने ।।"},
{"c": "13.130", "n": "17", "i": 68446, "v": "स्रुग्भाण्डपरमा नित्यं त्रेताग्निशरणाः सदा । सन्तः सत्पथनित्या ये ते यान्ति परमां गतिम् ।।"},
{"c": "13.130", "n": "18", "i": 68447, "v": "ब्रह्मलोकं महापुण्यं सोमलोकं च शाश्वतम् । गच्छन्ति मुनयः सिद्धा ऋषिधर्मव्यपाश्रयात् ।।"},
{"c": "13.130", "n": "19", "i": 68448, "v": "एष धर्मो मया देवि वानप्रस्थाश्रितः शुभः । विस्तरेणार्थसंपन्नो यथास्थूलमुदाहृतः ।।"},
{"c": "13.130", "t": "उमोवाच ।"},
{"c": "13.130", "n": "20", "i": 68449, "v": "भगवन्देवदेवेश सर्वभूतनमस्कृत । यो धर्मो मुनिसंघस्य सिद्धिवादेषु तं वद ।।"},
{"c": "13.130", "n": "21", "i": 68450, "v": "सिद्धिवादेषु संसिद्धास्तथा वननिवासिनः । स्वैरिणो दारसंयुक्तास्तेषां धर्मः कथं स्मृतः ।।"},
{"c": "13.130", "t": "महेश्वर उवाच ।"},
{"c": "13.130", "n": "22", "i": 68451, "v": "स्वैरिणस्तापसा देवि सर्वे दारविहारिणः । तेषां मौण्ड्यं कषायश्च वासरात्रिश्च कारणम् ।।"},
{"c": "13.130", "n": "23", "i": 68452, "v": "त्रिकालमभिषेकश्च होत्रं त्वृषिकृतं महत् । समाधिः सत्पथस्थानं यथोदितनिषेवणम् ।।"},
{"c": "13.130", "n": "24", "i": 68453, "v": "ये च ते पूर्वकथिता धर्मा वननिवासिनाम् । यदि सेवन्ति धर्मांस्तानाप्नुवन्ति तपःफलम् ।।"},
{"c": "13.130", "n": "25", "i": 68454, "v": "ये च दंपतिधर्माणः स्वदारनियतेन्द्रियाः । चरन्ति विधिदृष्टं तदृतुकालाभिगामिनः ।।"},
{"c": "13.130", "n": "26", "i": 68455, "v": "तेषामृषिकृतो धर्मो धर्मिणामुपपद्यते । न कामकारात्कामोऽन्यः संसेव्यो धर्मदर्शिभिः ।।"},
{"c": "13.130", "n": "27", "i": 68456, "v": "सर्वभूतेषु यः सम्यग्ददात्यभयदक्षिणाम् । हिंसारोषविमुक्तात्मा स वै धर्मेण युज्यते ।।"},
{"c": "13.130", "n": "28", "i": 68457, "v": "सर्वभूतानुकम्पी यः सर्वभूतार्जवव्रतः । सर्वभूतात्मभूतश्च स वै धर्मेण युज्यते ।।"},
{"c": "13.130", "n": "29", "i": 68458, "v": "सर्ववेदेषु वा स्नानं सर्वभूतेषु चार्जवम् । उभे एते समे स्यातामार्जवं वा विशिष्यते ।।"},
{"c": "13.130", "n": "30", "i": 68459, "v": "आर्जवं धर्म इत्याहुरधर्मो जिह्म उच्यते । आर्जवेनेह संयुक्तो नरो धर्मेण युज्यते ।।"},
{"c": "13.130", "n": "31", "i": 68460, "v": "आर्जवो भुवने नित्यं वसत्यमरसंनिधौ । तस्मादार्जवनित्यः स्याद्य इच्छेद्धर्ममात्मनः ।।"},
{"c": "13.130", "n": "32", "i": 68461, "v": "क्षान्तो दान्तो जितक्रोधो धर्मभूतोऽविहिंसकः । धर्मे रतमना नित्यं नरो धर्मेण युज्यते ।।"},
{"c": "13.130", "n": "33", "i": 68462, "v": "व्यपेततन्द्रो धर्मात्मा शक्या सत्पथमाश्रितः । चारित्रपरमो बुद्धो ब्रह्मभूयाय कल्पते ।।"},
{"c": "13.130", "t": "उमोवाच ।"},
{"c": "13.130", "n": "34", "i": 68463, "v": "आश्रमाभिरता देव तापसा ये तपोधनाः । दीप्तिमन्तः कया चैव चर्ययाथ भवन्ति ते ।।"},
{"c": "13.130", "n": "35", "i": 68464, "v": "राजानो राजपुत्राश्च निर्धना वा महाधनाः । कर्मणा केन भगवन्प्राप्नुवन्ति महाफलम् ।।"},
{"c": "13.130", "n": "36", "i": 68465, "v": "नित्यं स्थानमुपागम्य दिव्यचन्दनरूषिताः । केन वा कर्मणा देव भवन्ति वनगोचराः ।।"},
{"c": "13.130", "n": "37", "i": 68466, "v": "एतं मे संशयं देव तपश्चर्यागतं शुभम् । शंस सर्वमशेषेण त्र्यक्ष त्रिपुरनाशन ।।"},
{"c": "13.130", "t": "महेश्वर उवाच ।"},
{"c": "13.130", "n": "38", "i": 68467, "v": "उपवासव्रतैर्दान्ता अहिंस्राः सत्यवादिनः । संसिद्धाः प्रेत्य गन्धर्वैः सह मोदन्त्यनामयाः ।।"},
{"c": "13.130", "n": "39", "i": 68468, "v": "मण्डूकयोगशयनो यथास्थानं यथाविधि । दीक्षां चरति धर्मात्मा स नागैः सह मोदते ।।"},
{"c": "13.130", "n": "40", "i": 68469, "v": "शष्पं मृगमुखोत्सृष्टं यो मृगैः सह सेवते । दीक्षितो वै मुदा युक्तः स गच्छत्यमरावतीम् ।।"},
{"c": "13.130", "n": "41", "i": 68470, "v": "शैवालं शीर्णपर्णं वा तद्व्रतो यो निषेवते । शीतयोगवहो नित्यं स गच्छेत्परमां गतिम् ।।"},
{"c": "13.130", "n": "42", "i": 68471, "v": "वायुभक्षोऽम्बुभक्षो वा फलमूलाशनोऽपि वा । यक्षेष्वैश्वर्यमाधाय मोदतेऽप्सरसां गणैः ।।"},
{"c": "13.130", "n": "43", "i": 68472, "v": "अग्नियोगवहो ग्रीष्मे विधिदृष्टेन कर्मणा । चीर्त्वा द्वादश वर्षाणि राजा भवति पार्थिवः ।।"},
{"c": "13.130", "n": "44", "i": 68473, "v": "आहारनियमं कृत्वा मुनिर्द्वादशवार्षिकम् । मरुं संसाध्य यत्नेन राजा भवति पार्थिवः ।।"},
{"c": "13.130", "n": "45", "i": 68474, "v": "स्थण्डिले शुद्धमाकाशं परिगृह्य समन्ततः । प्रविश्य च मुदा युक्तो दीक्षां द्वादशवार्षिकीम् ।।"},
{"c": "13.130", "n": "46", "i": 68475, "v": "स्थण्डिलस्य फलान्याहुर्यानानि शयनानि च । गृहाणि च महार्हाणि चन्द्रशुभ्राणि भामिनि ।।"},
{"c": "13.130", "n": "47", "i": 68476, "v": "आत्मानमुपजीवन्यो नियतो नियताशनः । देहं वानशने त्यक्त्वा स स्वर्गं समुपाश्नुते ।।"},
{"c": "13.130", "n": "48", "i": 68477, "v": "आत्मानमुपजीवन्यो दीक्षां द्वादशवार्षिकीम् । त्यक्त्वा महार्णवे देहं वारुणं लोकमश्नुते ।।"},
{"c": "13.130", "n": "49", "i": 68478, "v": "आत्मानमुपजीवन्यो दीक्षां द्वादशवार्षिकीम् । अश्मना चरणौ भित्त्वा गुह्यकेषु स मोदते ।।"},
{"c": "13.130", "n": "50", "i": 68479, "v": "साधयित्वात्मनात्मानं निर्द्वंद्वो निष्परिग्रहः । चीर्त्वा द्वादश वर्षाणि दीक्षामेकां मनोगताम् । स्वर्गलोकमवाप्नोति देवैश्च सह मोदते ।।"},
{"c": "13.130", "n": "51", "i": 68480, "v": "आत्मानमुपजीवन्यो दीक्षां द्वादशवार्षिकीम् । हुत्वाग्नौ देहमुत्सृज्य वह्निलोके महीयते ।।"},
{"c": "13.130", "n": "52", "i": 68481, "v": "यस्तु देवि यथान्यायं दीक्षितो नियतो द्विजः । आत्मन्यात्मानमाधाय निर्द्वंद्वो निष्परिग्रहः ।।"},
{"c": "13.130", "n": "53", "i": 68482, "v": "चीर्त्वा द्वादश वर्षाणि दीक्षामेकां मनोगताम् । अरणीसहितं स्कन्धे बद्ध्वा गच्छत्यनावृतः ।।"},
{"c": "13.130", "n": "54", "i": 68483, "v": "वीराध्वानमना नित्यं वीरासनरतस्तथा । वीरस्थायी च सततं स वीरगतिमाप्नुयात् ।।"},
{"c": "13.130", "n": "55", "i": 68484, "v": "स शक्रलोकगो नित्यं सर्वकामपुरस्कृतः । दिव्यपुष्पसमाकीर्णो दिव्यचन्दनभूषितः । सुखं वसति धर्मात्मा दिवि देवगणैः सह ।।"},
{"c": "13.130", "n": "56", "i": 68485, "v": "वीरलोकगतो वीरो वीरयोगवहः सदा । सत्त्वस्थः सर्वमुत्सृज्य दीक्षितो नियतः शुचिः । वीराध्वानं प्रपद्येद्यस्तस्य लोकाः सनातनाः ।।"},
{"c": "13.130", "n": "57", "i": 68486, "v": "कामगेन विमानेन स वै चरति च्छन्दतः । शक्रलोकगतः श्रीमान्मोदते च निरामयः ।।"},
{"c": "13.131", "t": "उमोवाच ।"},
{"c": "13.131", "n": "1", "i": 68487, "v": "भगवन्भगनेत्रघ्न पूष्णो दशनपातन । दक्षक्रतुहर त्र्यक्ष संशयो मे महानयम् ।।"},
{"c": "13.131", "n": "2", "i": 68488, "v": "चातुर्वर्ण्यं भगवता पूर्वं सृष्टं स्वयंभुवा । केन कर्मविपाकेन वैश्यो गच्छति शूद्रताम् ।।"},
{"c": "13.131", "n": "3", "i": 68489, "v": "वैश्यो वा क्षत्रियः केन द्विजो वा क्षत्रियो भवेत् । प्रतिलोमः कथं देव शक्यो धर्मो निषेवितुम् ।।"},
{"c": "13.131", "n": "4", "i": 68490, "v": "केन वा कर्मणा विप्रः शूद्रयोनौ प्रजायते । क्षत्रियः शूद्रतामेति केन वा कर्मणा विभो ।।"},
{"c": "13.131", "n": "5", "i": 68491, "v": "एतं मे संशयं देव वद भूतपतेऽनघ । त्रयो वर्णाः प्रकृत्येह कथं ब्राह्मण्यमाप्नुयुः ।।"},
{"c": "13.131", "t": "महेश्वर उवाच ।"},
{"c": "13.131", "n": "6", "i": 68492, "v": "ब्राह्मण्यं देवि दुष्प्रापं निसर्गाद्ब्राह्मणः शुभे । क्षत्रियो वैश्यशूद्रौ वा निसर्गादिति मे मतिः ।।"},
{"c": "13.131", "n": "7", "i": 68493, "v": "कर्मणा दुष्कृतेनेह स्थानाद्भ्रश्यति वै द्विजः । ज्येष्ठं वर्णमनुप्राप्य तस्माद्रक्षेत वै द्विजः ।।"},
{"c": "13.131", "n": "8", "i": 68494, "v": "स्थितो ब्राह्मणधर्मेण ब्राह्मण्यमुपजीवति । क्षत्रियो वाथ वैश्यो वा ब्रह्मभूयाय गच्छति ।।"},
{"c": "13.131", "n": "9", "i": 68495, "v": "यस्तु विप्रत्वमुत्सृज्य क्षात्रं धर्मं निषेवते । ब्राह्मण्यात्स परिभ्रष्टः क्षत्रयोनौ प्रजायते ।।"},
{"c": "13.131", "n": "10", "i": 68496, "v": "वैश्यकर्म च यो विप्रो लोभमोहव्यपाश्रयः । ब्राह्मण्यं दुर्लभं प्राप्य करोत्यल्पमतिः सदा ।।"},
{"c": "13.131", "n": "11", "i": 68497, "v": "स द्विजो वैश्यतामेति वैश्यो वा शूद्रतामियात् । स्वधर्मात्प्रच्युतो विप्रस्ततः शूद्रत्वमाप्नुते ।।"},
{"c": "13.131", "n": "12", "i": 68498, "v": "तत्रासौ निरयं प्राप्तो वर्णभ्रष्टो बहिष्कृतः । ब्रह्मलोकपरिभ्रष्टः शूद्रः समुपजायते ।।"},
{"c": "13.131", "n": "13", "i": 68499, "v": "क्षत्रियो वा महाभागे वैश्यो वा धर्मचारिणि । स्वानि कर्माण्यपाहाय शूद्रकर्माणि सेवते ।।"},
{"c": "13.131", "n": "14", "i": 68500, "v": "स्वस्थानात्स परिभ्रष्टो वर्णसंकरतां गतः । ब्राह्मणः क्षत्रियो वैश्यः शूद्रत्वं याति तादृशः ।।"},
{"c": "13.131", "n": "15", "i": 68501, "v": "यस्तु शुद्धः स्वधर्मेण ज्ञानविज्ञानवाञ्शुचिः । धर्मज्ञो धर्मनिरतः स धर्मफलमश्नुते ।।"},
{"c": "13.131", "n": "16", "i": 68502, "v": "इदं चैवापरं देवि ब्रह्मणा समुदीरितम् । अध्यात्मं नैष्ठिकं सद्भिर्धर्मकामैर्निषेव्यते ।।"},
{"c": "13.131", "n": "17", "i": 68503, "v": "उग्रान्नं गर्हितं देवि गणान्नं श्राद्धसूतकम् । घुष्टान्नं नैव भोक्तव्यं शूद्रान्नं नैव कर्हिचित् ।।"},
{"c": "13.131", "n": "18", "i": 68504, "v": "शूद्रान्नं गर्हितं देवि देवदेवैर्महात्मभिः । पितामहमुखोत्सृष्टं प्रमाणमिति मे मतिः ।।"},
{"c": "13.131", "n": "19", "i": 68505, "v": "शूद्रान्नेनावशेषेण जठरे यो म्रियेत वै । आहिताग्निस्तथा यज्वा स शूद्रगतिभाग्भवेत् ।।"},
{"c": "13.131", "n": "20", "i": 68506, "v": "तेन शूद्रान्नशेषेण ब्रह्मस्थानादपाकृतः । ब्राह्मणः शूद्रतामेति नास्ति तत्र विचारणा ।।"},
{"c": "13.131", "n": "21", "i": 68507, "v": "यस्यान्नेनावशेषेण जठरे यो म्रियेत वै । तां तां योनिं व्रजेद्विप्रो यस्यान्नमुपजीवति ।।"},
{"c": "13.131", "n": "22", "i": 68508, "v": "ब्राह्मणत्वं शुभं प्राप्य दुर्लभं योऽवमन्यते । अभोज्यान्नानि चाश्नाति स द्विजत्वात्पतेत वै ।।"},
{"c": "13.131", "n": "23", "i": 68509, "v": "सुरापो ब्रह्महा क्षुद्रश्चौरो भग्नव्रतोऽशुचिः । स्वाध्यायवर्जितः पापो लुब्धो नैकृतिकः शठः ।।"},
{"c": "13.131", "n": "24", "i": 68510, "v": "अव्रती वृषलीभर्ता कुण्डाशी सोमविक्रयी । निहीनसेवी विप्रो हि पतति ब्रह्मयोनितः ।।"},
{"c": "13.131", "n": "25", "i": 68511, "v": "गुरुतल्पी गुरुद्वेषी गुरुकुत्सारतिश्च यः । ब्रह्मद्विट्चापि पतति ब्राह्मणो ब्रह्मयोनितः ।।"},
{"c": "13.131", "n": "26", "i": 68512, "v": "एभिस्तु कर्मभिर्देवि शुभैराचरितैस्तथा । शूद्रो ब्राह्मणतां गच्छेद्वैश्यः क्षत्रियतां व्रजेत् ।।"},
{"c": "13.131", "n": "27", "i": 68513, "v": "शूद्रकर्माणि सर्वाणि यथान्यायं यथाविधि । शुश्रूषां परिचर्यां च ज्येष्ठे वर्णे प्रयत्नतः । कुर्यादविमनाः शूद्रः सततं सत्पथे स्थितः ।।"},
{"c": "13.131", "n": "28", "i": 68514, "v": "दैवतद्विजसत्कर्ता सर्वातिथ्यकृतव्रतः । ऋतुकालाभिगामी च नियतो नियताशनः ।।"},
{"c": "13.131", "n": "29", "i": 68515, "v": "चौक्षश्चौक्षजनान्वेषी शेषान्नकृतभोजनः । वृथामांसान्यभुञ्जानः शूद्रो वैश्यत्वमृच्छति ।।"},
{"c": "13.131", "n": "30", "i": 68516, "v": "ऋतवागनहंवादी निर्द्वंद्वः शमकोविदः । यजते नित्ययज्ञैश्च स्वाध्यायपरमः शुचिः ।।"},
{"c": "13.131", "n": "31", "i": 68517, "v": "दान्तो ब्राह्मणसत्कर्ता सर्ववर्णबुभूषकः । गृहस्थव्रतमातिष्ठन्द्विकालकृतभोजनः ।।"},
{"c": "13.131", "n": "32", "i": 68518, "v": "शेषाशी विजिताहारो निष्कामो निरहंवदः । अग्निहोत्रमुपासंश्च जुह्वानश्च यथाविधि ।।"},
{"c": "13.131", "n": "33", "i": 68519, "v": "सर्वातिथ्यमुपातिष्ठञ्शेषान्नकृतभोजनः । त्रेताग्निमन्त्रविहितो वैश्यो भवति वै यदि । स वैश्यः क्षत्रियकुले शुचौ महति जायते ।।"},
{"c": "13.131", "n": "34", "i": 68520, "v": "स वैश्यः क्षत्रियो जातो जन्मप्रभृति संस्कृतः । उपनीतो व्रतपरो द्विजो भवति सत्कृतः ।।"},
{"c": "13.131", "n": "35", "i": 68521, "v": "ददाति यजते यज्ञैः संस्कृतैराप्तदक्षिणैः । अधीते स्वर्गमन्विच्छंस्त्रेताग्निशरणः सदा ।।"},
{"c": "13.131", "n": "36", "i": 68522, "v": "आर्तहस्तप्रदो नित्यं प्रजा धर्मेण पालयन् । सत्यः सत्यानि कुरुते नित्यं यः सुखदर्शनः ।।"},
{"c": "13.131", "n": "37", "i": 68523, "v": "धर्मदण्डो न निर्दण्डो धर्मकार्यानुशासकः । यन्त्रितः कार्यकरणे षड्भागकृतलक्षणः ।।"},
{"c": "13.131", "n": "38", "i": 68524, "v": "ग्राम्यधर्मान्न सेवेत स्वच्छन्देनार्थकोविदः । ऋतुकाले तु धर्मात्मा पत्नीं सेवेत नित्यदा ।।"},
{"c": "13.131", "n": "39", "i": 68525, "v": "सर्वोपवासी नियतः स्वाध्यायपरमः शुचिः । बर्हिष्कान्तरिते नित्यं शयानोऽग्निगृहे सदा ।।"},
{"c": "13.131", "n": "40", "i": 68526, "v": "सर्वातिथ्यं त्रिवर्गस्य कुर्वाणः सुमनाः सदा । शूद्राणां चान्नकामानां नित्यं सिद्धमिति ब्रुवन् ।।"},
{"c": "13.131", "n": "41", "i": 68527, "v": "स्वार्थाद्वा यदि वा कामान्न किंचिदुपलक्षयेत् । पितृदेवातिथिकृते साधनं कुरुते च यः ।।"},
{"c": "13.131", "n": "42", "i": 68528, "v": "स्ववेश्मनि यथान्यायमुपास्ते भैक्षमेव च । त्रिकालमग्निहोत्रं च जुह्वानो वै यथाविधि ।।"},
{"c": "13.131", "n": "43", "i": 68529, "v": "गोब्राह्मणहितार्थाय रणे चाभिमुखो हतः । त्रेताग्निमन्त्रपूतं वा समाविश्य द्विजो भवेत् ।।"},
{"c": "13.131", "n": "44", "i": 68530, "v": "ज्ञानविज्ञानसंपन्नः संस्कृतो वेदपारगः । विप्रो भवति धर्मात्मा क्षत्रियः स्वेन कर्मणा ।।"},
{"c": "13.131", "n": "45", "i": 68531, "v": "एतैः कर्मफलैर्देवि न्यूनजातिकुलोद्भवः । शूद्रोऽप्यागमसंपन्नो द्विजो भवति संस्कृतः ।।"},
{"c": "13.131", "n": "46", "i": 68532, "v": "ब्राह्मणो वाप्यसद्वृत्तः सर्वसंकरभोजनः । ब्राह्मण्यं पुण्यमुत्सृज्य शूद्रो भवति तादृशः ।।"},
{"c": "13.131", "n": "47", "i": 68533, "v": "कर्मभिः शुचिभिर्देवि शुद्धात्मा विजितेन्द्रियः । शूद्रोऽपि द्विजवत्सेव्य इति ब्रह्माब्रवीत्स्वयम् ।।"},
{"c": "13.131", "n": "48", "i": 68534, "v": "स्वभावकर्म च शुभं यत्र शूद्रेऽपि तिष्ठति । विशुद्धः स द्विजातिर्वै विज्ञेय इति मे मतिः ।।"},
{"c": "13.131", "n": "49", "i": 68535, "v": "न योनिर्नापि संस्कारो न श्रुतं न च संनतिः । कारणानि द्विजत्वस्य वृत्तमेव तु कारणम् ।।"},
{"c": "13.131", "n": "50", "i": 68536, "v": "सर्वोऽयं ब्राह्मणो लोके वृत्तेन तु विधीयते । वृत्ते स्थितश्च सुश्रोणि ब्राह्मणत्वं निगच्छति ।।"},
{"c": "13.131", "n": "51", "i": 68537, "v": "ब्राह्मः स्वभावः कल्याणि समः सर्वत्र मे मतिः । निर्गुणं निर्मलं ब्रह्म यत्र तिष्ठति स द्विजः ।।"},
{"c": "13.131", "n": "52", "i": 68538, "v": "एते योनिफला देवि स्थानभागनिदर्शकाः । स्वयं च वरदेनोक्ता ब्रह्मणा सृजता प्रजाः ।।"},
{"c": "13.131", "n": "53", "i": 68539, "v": "ब्राह्मणो हि महत्क्षेत्रं लोके चरति पादवत् । यत्तत्र बीजं वपति सा कृषिः पारलौकिकी ।।"},
{"c": "13.131", "n": "54", "i": 68540, "v": "मिताशिना सदा भाव्यं सत्पथालम्बिना सदा । ब्राह्ममार्गमतिक्रम्य वर्तितव्यं बुभूषता ।।"},
{"c": "13.131", "n": "55", "i": 68541, "v": "संहिताध्यायिना भाव्यं गृहे वै गृहमेधिना । नित्यं स्वाध्याययुक्तेन दानाध्ययनजीविना ।।"},
{"c": "13.131", "n": "56", "i": 68542, "v": "एवंभूतो हि यो विप्रः सततं सत्पथे स्थितः । आहिताग्निरधीयानो ब्रह्मभूयाय कल्पते ।।"},
{"c": "13.131", "n": "57", "i": 68543, "v": "ब्राह्मण्यमेव संप्राप्य रक्षितव्यं यतात्मभिः । योनिप्रतिग्रहादानैः कर्मभिश्च शुचिस्मिते ।।"},
{"c": "13.131", "n": "58", "i": 68544, "v": "एतत्ते सर्वमाख्यातं यथा शूद्रो भवेद्द्विजः । ब्राह्मणो वा च्युतो धर्माद्यथा शूद्रत्वमाप्नुते ।।"},
{"c": "13.132", "t": "उमोवाच ।"},
{"c": "13.132", "n": "1", "i": 68545, "v": "भगवन्सर्वभूतेश सुरासुरनमस्कृत । धर्माधर्मे नृणां देव ब्रूहि मे संशयं विभो ।।"},
{"c": "13.132", "n": "2", "i": 68546, "v": "कर्मणा मनसा वाचा त्रिविधं हि नरः सदा । बध्यते बन्धनैः पाशैर्मुच्यतेऽप्यथ वा पुनः ।।"},
{"c": "13.132", "n": "3", "i": 68547, "v": "केन शीलेन वा देव कर्मणा कीदृशेन वा । समाचारैर्गुणैर्वाक्यैः स्वर्गं यान्तीह मानवाः ।।"},
{"c": "13.132", "t": "महेश्वर उवाच ।"},
{"c": "13.132", "n": "4", "i": 68548, "v": "देवि धर्मार्थतत्त्वज्ञे सत्यनित्ये दमे रते । सर्वप्राणिहितः प्रश्नः श्रूयतां बुद्धिवर्धनः ।।"},
{"c": "13.132", "n": "5", "i": 68549, "v": "सत्यधर्मरताः सन्तः सर्वलिप्साविवर्जिताः । नाधर्मेण न धर्मेण बध्यन्ते छिन्नसंशयाः ।।"},
{"c": "13.132", "n": "6", "i": 68550, "v": "प्रलयोत्पत्तितत्त्वज्ञाः सर्वज्ञाः समदर्शिनः । वीतरागा विमुच्यन्ते पुरुषाः सर्वबन्धनैः ।।"},
{"c": "13.132", "n": "7", "i": 68551, "v": "कर्मणा मनसा वाचा ये न हिंसन्ति किंचन । ये न सज्जन्ति कस्मिंश्चिद्बध्यन्ते ते न कर्मभिः ।।"},
{"c": "13.132", "n": "8", "i": 68552, "v": "प्राणातिपाताद्विरताः शीलवन्तो दयान्विताः । तुल्यद्वेष्यप्रिया दान्ता मुच्यन्ते कर्मबन्धनैः ।।"},
{"c": "13.132", "n": "9", "i": 68553, "v": "सर्वभूतदयावन्तो विश्वास्याः सर्वजन्तुषु । त्यक्तहिंसासमाचारास्ते नराः स्वर्गगामिनः ।।"},
{"c": "13.132", "n": "10", "i": 68554, "v": "परस्वे निर्ममा नित्यं परदारविवर्जकाः । धर्मलब्धार्थभोक्तारस्ते नराः स्वर्गगामिनः ।।"},
{"c": "13.132", "n": "11", "i": 68555, "v": "मातृवत्स्वसृवच्चैव नित्यं दुहितृवच्च ये । परदारेषु वर्तन्ते ते नराः स्वर्गगामिनः ।।"},
{"c": "13.132", "n": "12", "i": 68556, "v": "स्तैन्यान्निवृत्ताः सततं संतुष्टाः स्वधनेन च । स्वभाग्यान्युपजीवन्ति ते नराः स्वर्गगामिनः ।।"},
{"c": "13.132", "n": "13", "i": 68557, "v": "स्वदारनिरता ये च ऋतुकालाभिगामिनः । अग्राम्यसुखभोगाश्च ते नराः स्वर्गगामिनः ।।"},
{"c": "13.132", "n": "14", "i": 68558, "v": "परदारेषु ये नित्यं चारित्रावृतलोचनाः । यतेन्द्रियाः शीलपरास्ते नराः स्वर्गगामिनः ।।"},
{"c": "13.132", "n": "15", "i": 68559, "v": "एष देवकृतो मार्गः सेवितव्यः सदा नरैः । अकषायकृतश्चैव मार्गः सेव्यः सदा बुधैः ।।"},
{"c": "13.132", "n": "16", "i": 68560, "v": "दानधर्मतपोयुक्तः शीलशौचदयात्मकः । वृत्त्यर्थं धर्महेतोर्वा सेवितव्यः सदा नरैः । स्वर्गवासमभीप्सद्भिर्न सेव्यस्त्वत उत्तरः ।।"},
{"c": "13.132", "t": "उमोवाच ।"},
{"c": "13.132", "n": "17", "i": 68561, "v": "वाचाथ बध्यते येन मुच्यतेऽप्यथ वा पुनः । तानि कर्माणि मे देव वद भूतपतेऽनघ ।।"},
{"c": "13.132", "t": "महेश्वर उवाच ।"},
{"c": "13.132", "n": "18", "i": 68562, "v": "आत्महेतोः परार्थे वा नर्महास्याश्रयात्तथा । ये मृषा न वदन्तीह ते नराः स्वर्गगामिनः ।।"},
{"c": "13.132", "n": "19", "i": 68563, "v": "वृत्त्यर्थं धर्महेतोर्वा कामकारात्तथैव च । अनृतं ये न भाषन्ते ते नराः स्वर्गगामिनः ।।"},
{"c": "13.132", "n": "20", "i": 68564, "v": "श्लक्ष्णां वाणीं निराबाधां मधुरां पापवर्जिताम् । स्वागतेनाभिभाषन्ते ते नराः स्वर्गगामिनः ।।"},
{"c": "13.132", "n": "21", "i": 68565, "v": "कटुकां ये न भाषन्ते परुषां निष्ठुरां गिरम् । अपैशुन्यरताः सन्तस्ते नराः स्वर्गगामिनः ।।"},
{"c": "13.132", "n": "22", "i": 68566, "v": "पिशुनां ये न भाषन्ते मित्रभेदकरीं गिरम् । ऋतां मैत्रीं प्रभाषन्ते ते नराः स्वर्गगामिनः ।।"},
{"c": "13.132", "n": "23", "i": 68567, "v": "वर्जयन्ति सदा सूच्यं परद्रोहं च मानवाः । सर्वभूतसमा दान्तास्ते नराः स्वर्गगामिनः ।।"},
{"c": "13.132", "n": "24", "i": 68568, "v": "शठप्रलापाद्विरता विरुद्धपरिवर्जकाः । सौम्यप्रलापिनो नित्यं ते नराः स्वर्गगामिनः ।।"},
{"c": "13.132", "n": "25", "i": 68569, "v": "न कोपाद्व्याहरन्ते ये वाचं हृदयदारणीम् । सान्त्वं वदन्ति क्रुद्धापि ते नराः स्वर्गगामिनः ।।"},
{"c": "13.132", "n": "26", "i": 68570, "v": "एष वाणीकृतो देवि धर्मः सेव्यः सदा नरैः । शुभः सत्यगुणो नित्यं वर्जनीया मृषा बुधैः ।।"},
{"c": "13.132", "t": "उमोवाच ।"},
{"c": "13.132", "n": "27", "i": 68571, "v": "मनसा बध्यते येन कर्मणा पुरुषः सदा । तन्मे ब्रूहि महाभाग देवदेव पिनाकधृक् ।।"},
{"c": "13.132", "t": "महेश्वर उवाच ।"},
{"c": "13.132", "n": "28", "i": 68572, "v": "मानसेनेह धर्मेण संयुक्ताः पुरुषाः सदा । स्वर्गं गच्छन्ति कल्याणि तन्मे कीर्तयतः शृणु ।।"},
{"c": "13.132", "n": "29", "i": 68573, "v": "दुष्प्रणीतेन मनसा दुष्प्रणीततराकृतिः । बध्यते मानवो येन शृणु चान्यच्छुभानने ।।"},
{"c": "13.132", "n": "30", "i": 68574, "v": "अरण्ये विजने न्यस्तं परस्वं वीक्ष्य ये नराः । मनसापि न हिंसन्ति ते नराः स्वर्गगामिनः ।।"},
{"c": "13.132", "n": "31", "i": 68575, "v": "ग्रामे गृहे वा यद्द्रव्यं पारक्यं विजने स्थितम् । नाभिनन्दन्ति वै नित्यं ते नराः स्वर्गगामिनः ।।"},
{"c": "13.132", "n": "32", "i": 68576, "v": "तथैव परदारान्ये कामवृत्तान्रहोगतान् । मनसापि न हिंसन्ति ते नराः स्वर्गगामिनः ।।"},
{"c": "13.132", "n": "33", "i": 68577, "v": "शत्रुं मित्रं च ये नित्यं तुल्येन मनसा नराः । भजन्ति मैत्राः संगम्य ते नराः स्वर्गगामिनः ।।"},
{"c": "13.132", "n": "34", "i": 68578, "v": "श्रुतवन्तो दयावन्तः शुचयः सत्यसंगराः । स्वैरर्थैः परिसंतुष्टास्ते नराः स्वर्गगामिनः ।।"},
{"c": "13.132", "n": "35", "i": 68579, "v": "अवैरा ये त्वनायासा मैत्रचित्तपराः सदा । सर्वभूतदयावन्तस्ते नराः स्वर्गगामिनः ।।"},
{"c": "13.132", "n": "36", "i": 68580, "v": "श्रद्धावन्तो दयावन्तश्चोक्षाश्चोक्षजनप्रियाः । धर्माधर्मविदो नित्यं ते नराः स्वर्गगामिनः ।।"},
{"c": "13.132", "n": "37", "i": 68581, "v": "शुभानामशुभानां च कर्मणां फलसंचये । विपाकज्ञाश्च ये देवि ते नराः स्वर्गगामिनः ।।"},
{"c": "13.132", "n": "38", "i": 68582, "v": "न्यायोपेता गुणोपेता देवद्विजपराः सदा । समतां समनुप्राप्तास्ते नराः स्वर्गगामिनः ।।"},
{"c": "13.132", "n": "39", "i": 68583, "v": "शुभैः कर्मफलैर्देवि मयैते परिकीर्तिताः । स्वर्गमार्गोपगा भूयः किमन्यच्छ्रोतुमिच्छसि ।।"},
{"c": "13.132", "t": "उमोवाच ।"},
{"c": "13.132", "n": "40", "i": 68584, "v": "महान्मे संशयः कश्चिन्मर्त्यान्प्रति महेश्वर । तस्मात्तं नैपुणेनाद्य ममाख्यातुं त्वमर्हसि ।।"},
{"c": "13.132", "n": "41", "i": 68585, "v": "केनायुर्लभते दीर्घं कर्मणा पुरुषः प्रभो । तपसा वापि देवेश केनायुर्लभते महत् ।।"},
{"c": "13.132", "n": "42", "i": 68586, "v": "क्षीणायुः केन भवति कर्मणा भुवि मानवः । विपाकं कर्मणां देव वक्तुमर्हस्यनिन्दित ।।"},
{"c": "13.132", "n": "43", "i": 68587, "v": "अपरे च महाभोगा मन्दभोगास्तथापरे । अकुलीनास्तथा चान्ये कुलीनाश्च तथापरे ।।"},
{"c": "13.132", "n": "44", "i": 68588, "v": "दुर्दर्शाः केचिदाभान्ति नराः काष्ठमया इव । प्रियदर्शास्तथा चान्ये दर्शनादेव मानवाः ।।"},
{"c": "13.132", "n": "45", "i": 68589, "v": "दुष्प्रज्ञाः केचिदाभान्ति केचिदाभान्ति पण्डिताः । महाप्रज्ञास्तथैवान्ये ज्ञानविज्ञानदर्शिनः ।।"},
{"c": "13.132", "n": "46", "i": 68590, "v": "अल्पाबाधास्तथा केचिन्महाबाधास्तथापरे । दृश्यन्ते पुरुषा देव तन्मे शंसितुमर्हसि ।।"},
{"c": "13.132", "t": "महेश्वर उवाच ।"},
{"c": "13.132", "n": "47", "i": 68591, "v": "हन्त तेऽहं प्रवक्ष्यामि देवि कर्मफलोदयम् । मर्त्यलोके नराः सर्वे येन स्वं भुञ्जते फलम् ।।"},
{"c": "13.132", "n": "48", "i": 68592, "v": "प्राणातिपाती यो रौद्रो दण्डहस्तोद्यतस्तथा । नित्यमुद्यतदण्डश्च हन्ति भूतगणान्नरः ।।"},
{"c": "13.132", "n": "49", "i": 68593, "v": "निर्दयः सर्वभूतानां नित्यमुद्वेगकारकः । अपि कीटपिपीलानामशरण्यः सुनिर्घृणः ।।"},
{"c": "13.132", "n": "50", "i": 68594, "v": "एवंभूतो नरो देवि निरयं प्रतिपद्यते । विपरीतस्तु धर्मात्मा रूपवानभिजायते ।।"},
{"c": "13.132", "n": "51", "i": 68595, "v": "निरयं याति हिंसात्मा याति स्वर्गमहिंसकः । यातनां निरये रौद्रां स कृच्छ्रां लभते नरः ।।"},
{"c": "13.132", "n": "52", "i": 68596, "v": "अथ चेन्निरयात्तस्मात्समुत्तरति कर्हिचित् । मानुष्यं लभते चापि हीनायुस्तत्र जायते ।।"},
{"c": "13.132", "n": "53", "i": 68597, "v": "पापेन कर्मणा देवि बद्धो हिंसारतिर्नरः । अप्रियः सर्वभूतानां हीनायुरुपजायते ।।"},
{"c": "13.132", "n": "54", "i": 68598, "v": "यस्तु शुक्लाभिजातीयः प्राणिघातविवर्जकः । निक्षिप्तदण्डो निर्दण्डो न हिनस्ति कदाचन ।।"},
{"c": "13.132", "n": "55", "i": 68599, "v": "न घातयति नो हन्ति घ्नन्तं नैवानुमोदते । सर्वभूतेषु सस्नेहो यथात्मनि तथापरे ।।"},
{"c": "13.132", "n": "56", "i": 68600, "v": "ईदृशः पुरुषोत्कर्षो देवि देवत्वमश्नुते । उपपन्नान्सुखान्भोगानुपाश्नाति मुदा युतः ।।"},
{"c": "13.132", "n": "57", "i": 68601, "v": "अथ चेन्मानुषे लोके कदाचिदुपपद्यते । तत्र दीर्घायुरुत्पन्नः स नरः सुखमेधते ।।"},
{"c": "13.132", "n": "58", "i": 68602, "v": "एवं दीर्घायुषां मार्गः सुवृत्तानां सुकर्मणाम् । प्राणिहिंसाविमोक्षेण ब्रह्मणा समुदीरितः ।।"},
{"c": "13.133", "t": "उमोवाच ।"},
{"c": "13.133", "n": "1", "i": 68603, "v": "किंशीलाः किंसमाचाराः पुरुषाः कैश्च कर्मभिः । स्वर्गं समभिपद्यन्ते संप्रदानेन केन वा ।।"},
{"c": "13.133", "t": "महेश्वर उवाच ।"},
{"c": "13.133", "n": "2", "i": 68604, "v": "दाता ब्राह्मणसत्कर्ता दीनान्धकृपणादिषु । भक्ष्यभोज्यान्नपानानां वाससां च प्रदायकः ।।"},
{"c": "13.133", "n": "3", "i": 68605, "v": "प्रतिश्रयान्सभाः कूपान्प्रपाः पुष्करिणीस्तथा । नैत्यकानि च सर्वाणि किमिच्छकमतीव च ।।"},
{"c": "13.133", "n": "4", "i": 68606, "v": "आसनं शयनं यानं धनं रत्नं गृहांस्तथा । सस्यजातानि सर्वाणि गाः क्षेत्राण्यथ योषितः ।।"},
{"c": "13.133", "n": "5", "i": 68607, "v": "सुप्रतीतमना नित्यं यः प्रयच्छति मानवः । एवंभूतो मृतो देवि देवलोकेऽभिजायते ।।"},
{"c": "13.133", "n": "6", "i": 68608, "v": "तत्रोष्य सुचिरं कालं भुक्त्वा भोगाननुत्तमान् । सहाप्सरोभिर्मुदितो रमित्वा नन्दनादिषु ।।"},
{"c": "13.133", "n": "7", "i": 68609, "v": "तस्मात्स्वर्गाच्च्युतो लोकान्मानुषेषूपजायते । महाभोगे कुले देवि धनधान्यसमाचिते ।।"},
{"c": "13.133", "n": "8", "i": 68610, "v": "तत्र कामगुणैः सर्वैः समुपेतो मुदा युतः । महाभोगो महाकोशो धनी भवति मानवः ।।"},
{"c": "13.133", "n": "9", "i": 68611, "v": "एते देवि महाभोगाः प्राणिनो दानशीलिनः । ब्रह्मणा वै पुरा प्रोक्ताः सर्वस्य प्रियदर्शनाः ।।"},
{"c": "13.133", "n": "10", "i": 68612, "v": "अपरे मानवा देवि प्रदानकृपणा द्विजैः । याचिता न प्रयच्छन्ति विद्यमानेऽप्यबुद्धयः ।।"},
{"c": "13.133", "n": "11", "i": 68613, "v": "दीनान्धकृपणान्दृष्ट्वा भिक्षुकानतिथीनपि । याच्यमाना निवर्तन्ते जिह्वालोभसमन्विताः ।।"},
{"c": "13.133", "n": "12", "i": 68614, "v": "न धनानि न वासांसि न भोगान्न च काञ्चनम् । न गावो नान्नविकृतिं प्रयच्छन्ति कदाचन ।।"},
{"c": "13.133", "n": "13", "i": 68615, "v": "अप्रवृत्तास्तु ये लुब्धा नास्तिका दानवर्जिताः । एवंभूता नरा देवि निरयं यान्त्यबुद्धयः ।।"},
{"c": "13.133", "n": "14", "i": 68616, "v": "ते चेन्मनुष्यतां यान्ति यदा कालस्य पर्ययात् । धनरिक्ते कुले जन्म लभन्ते स्वल्पबुद्धयः ।।"},
{"c": "13.133", "n": "15", "i": 68617, "v": "क्षुत्पिपासापरीताश्च सर्वभोगबहिष्कृताः । निराशाः सर्वभोगेभ्यो जीवन्त्यधमजीविकाम् ।।"},
{"c": "13.133", "n": "16", "i": 68618, "v": "अल्पभोगकुले जाता अल्पभोगरता नराः । अनेन कर्मणा देवि भवन्त्यधनिनो नराः ।।"},
{"c": "13.133", "n": "17", "i": 68619, "v": "अपरे स्तम्भिनो नित्यं मानिनः पापतो रताः । आसनार्हस्य ये पीठं न प्रयच्छन्त्यचेतसः ।।"},
{"c": "13.133", "n": "18", "i": 68620, "v": "मार्गार्हस्य च ये मार्गं न यच्छन्त्यल्पबुद्धयः । पाद्यार्हस्य च ये पाद्यं न ददत्यल्पबुद्धयः ।।"},
{"c": "13.133", "n": "19", "i": 68621, "v": "अर्घार्हान्न च सत्कारैरर्चयन्ति यथाविधि । अर्घ्यमाचमनीयं वा न यच्छन्त्यल्पबुद्धयः ।।"},
{"c": "13.133", "n": "20", "i": 68622, "v": "गुरुं चाभिगतं प्रेम्णा गुरुवन्न बुभूषते । अभिमानप्रवृत्तेन लोभेन समवस्थिताः ।।"},
{"c": "13.133", "n": "21", "i": 68623, "v": "संमान्यांश्चावमन्यन्ते वृद्धान्परिभवन्ति च । एवंविधा नरा देवि सर्वे निरयगामिनः ।।"},
{"c": "13.133", "n": "22", "i": 68624, "v": "ते वै यदि नरास्तस्मान्निरयादुत्तरन्ति वै । वर्षपूगैस्ततो जन्म लभन्ते कुत्सिते कुले ।।"},
{"c": "13.133", "n": "23", "i": 68625, "v": "श्वपाकपुल्कसादीनां कुत्सितानामचेतसाम् । कुलेषु तेषु जायन्ते गुरुवृद्धापचायिनः ।।"},
{"c": "13.133", "n": "24", "i": 68626, "v": "न स्तम्भी न च मानी यो देवताद्विजपूजकः । लोकपूज्यो नमस्कर्ता प्रश्रितो मधुरं वदन् ।।"},
{"c": "13.133", "n": "25", "i": 68627, "v": "सर्ववर्णप्रियकरः सर्वभूतहितः सदा । अद्वेषी सुमुखः श्लक्ष्णः स्निग्धवाणीप्रदः सदा ।।"},
{"c": "13.133", "n": "26", "i": 68628, "v": "स्वागतेनैव सर्वेषां भूतानामविहिंसकः । यथार्हसत्क्रियापूर्वमर्चयन्नुपतिष्ठति ।।"},
{"c": "13.133", "n": "27", "i": 68629, "v": "मार्गार्हाय ददन्मार्गं गुरुं गुरुवदर्चयन् । अतिथिप्रग्रहरतस्तथाभ्यागतपूजकः ।।"},
{"c": "13.133", "n": "28", "i": 68630, "v": "एवंभूतो नरो देवि स्वर्गतिं प्रतिपद्यते । ततो मानुषतां प्राप्य विशिष्टकुलजो भवेत् ।।"},
{"c": "13.133", "n": "29", "i": 68631, "v": "तत्रासौ विपुलैर्भोगैः सर्वरत्नसमायुतः । यथार्हदाता चार्हेषु धर्मचर्यापरो भवेत् ।।"},
{"c": "13.133", "n": "30", "i": 68632, "v": "संमतः सर्वभूतानां सर्वलोकनमस्कृतः । स्वकर्मफलमाप्नोति स्वयमेव नरः सदा ।।"},
{"c": "13.133", "n": "31", "i": 68633, "v": "उदात्तकुलजातीय उदात्ताभिजनः सदा । एष धर्मो मया प्रोक्तो विधात्रा स्वयमीरितः ।।"},
{"c": "13.133", "n": "32", "i": 68634, "v": "यस्तु रौद्रसमाचारः सर्वसत्त्वभयंकरः । हस्ताभ्यां यदि वा पद्भ्यां रज्ज्वा दण्डेन वा पुनः ।।"},
{"c": "13.133", "n": "33", "i": 68635, "v": "लोष्टैः स्तम्भैरुपायैर्वा जन्तून्बाधति शोभने । हिंसार्थं निकृतिप्रज्ञः प्रोद्वेजयति चैव ह ।।"},
{"c": "13.133", "n": "34", "i": 68636, "v": "उपक्रामति जन्तूंश्च उद्वेगजननः सदा । एवंशीलसमाचारो निरयं प्रतिपद्यते ।।"},
{"c": "13.133", "n": "35", "i": 68637, "v": "स चेन्मानुषतां गच्छेद्यदि कालस्य पर्ययात् । बह्वाबाधपरिक्लिष्टे सोऽधमे जायते कुले ।।"},
{"c": "13.133", "n": "36", "i": 68638, "v": "लोकद्वेष्योऽधमः पुंसां स्वयं कर्मकृतैः फलैः । एष देवि मनुष्येषु बोद्धव्यो ज्ञातिबन्धुषु ।।"},
{"c": "13.133", "n": "37", "i": 68639, "v": "अपरः सर्वभूतानि दयावाननुपश्यति । मैत्रदृष्टिः पितृसमो निर्वैरो नियतेन्द्रियः ।।"},
{"c": "13.133", "n": "38", "i": 68640, "v": "नोद्वेजयति भूतानि न विहिंसयते तथा । हस्तपादैः सुनियतैर्विश्वास्यः सर्वजन्तुषु ।।"},
{"c": "13.133", "n": "39", "i": 68641, "v": "न रज्ज्वा न च दण्डेन न लोष्टैर्नायुधेन च । उद्वेजयति भूतानि श्लक्ष्णकर्मा दयापरः ।।"},
{"c": "13.133", "n": "40", "i": 68642, "v": "एवंशीलसमाचारः स्वर्गे समुपजायते । तत्रासौ भवने दिव्ये मुदा वसति देववत् ।।"},
{"c": "13.133", "n": "41", "i": 68643, "v": "स चेत्कर्मक्षयान्मर्त्यो मनुष्येषूपजायते । अल्पाबाधो निरीतीकः स जातः सुखमेधते ।।"},
{"c": "13.133", "n": "42", "i": 68644, "v": "सुखभागी निरायासो निरुद्वेगः सदा नरः । एष देवि सतां मार्गो बाधा यत्र न विद्यते ।।"},
{"c": "13.133", "t": "उमोवाच ।"},
{"c": "13.133", "n": "43", "i": 68645, "v": "इमे मनुष्या दृश्यन्ते ऊहापोहविशारदाः । ज्ञानविज्ञानसंपन्नाः प्रज्ञावन्तोऽर्थकोविदाः । दुष्प्रज्ञाश्चापरे देव ज्ञानविज्ञानवर्जिताः ।।"},
{"c": "13.133", "n": "44", "i": 68646, "v": "केन कर्मविपाकेन प्रज्ञावान्पुरुषो भवेत् । अल्पप्रज्ञो विरूपाक्ष कथं भवति मानवः । एतं मे संशयं छिन्द्धि सर्वधर्मविदां वर ।।"},
{"c": "13.133", "n": "45", "i": 68647, "v": "जात्यन्धाश्चापरे देव रोगार्ताश्चापरे तथा । नराः क्लीबाश्च दृश्यन्ते कारणं ब्रूहि तत्र वै ।।"},
{"c": "13.133", "t": "महेश्वर उवाच ।"},
{"c": "13.133", "n": "46", "i": 68648, "v": "ब्राह्मणान्वेदविदुषः सिद्धान्धर्मविदस्तथा । परिपृच्छन्त्यहरहः कुशलाकुशलं तथा ।।"},
{"c": "13.133", "n": "47", "i": 68649, "v": "वर्जयन्त्यशुभं कर्म सेवमानाः शुभं तथा । लभन्ते स्वर्गतिं नित्यमिह लोके सुखं तथा ।।"},
{"c": "13.133", "n": "48", "i": 68650, "v": "स चेन्मानुषतां याति मेधावी तत्र जायते । श्रुतं प्रज्ञानुगं चास्य कल्याणमुपजायते ।।"},
{"c": "13.133", "n": "49", "i": 68651, "v": "परदारेषु ये मूढाश्चक्षुर्दुष्टं प्रयुञ्जते । तेन दुष्टस्वभावेन जात्यन्धास्ते भवन्ति ह ।।"},
{"c": "13.133", "n": "50", "i": 68652, "v": "मनसा तु प्रदुष्टेन नग्नां पश्यन्ति ये स्त्रियम् । रोगार्तास्ते भवन्तीह नरा दुष्कृतकर्मिणः ।।"},
{"c": "13.133", "n": "51", "i": 68653, "v": "ये तु मूढा दुराचारा वियोनौ मैथुने रताः । पुरुषेषु सुदुष्प्रज्ञाः क्लीबत्वमुपयान्ति ते ।।"},
{"c": "13.133", "n": "52", "i": 68654, "v": "पशूंश्च ये बन्धयन्ति ये चैव गुरुतल्पगाः । प्रकीर्णमैथुना ये च क्लीबा जायन्ति ते नराः ।।"},
{"c": "13.133", "t": "उमोवाच ।"},
{"c": "13.133", "n": "53", "i": 68655, "v": "सावद्यं किं नु वै कर्म निरवद्यं तथैव च । श्रेयः कुर्वन्नवाप्नोति मानवो देवसत्तम ।।"},
{"c": "13.133", "t": "महेश्वर उवाच ।"},
{"c": "13.133", "n": "54", "i": 68656, "v": "श्रेयांसं मार्गमातिष्ठन्सदा यः पृच्छते द्विजान् । धर्मान्वेषी गुणाकाङ्क्षी स स्वर्गं समुपाश्नुते ।।"},
{"c": "13.133", "n": "55", "i": 68657, "v": "यदि मानुषतां देवि कदाचित्स निगच्छति । मेधावी धारणायुक्तः प्राज्ञस्तत्राभिजायते ।।"},
{"c": "13.133", "n": "56", "i": 68658, "v": "एष देवि सतां धर्मो मन्तव्यो भूतिकारकः । नृणां हितार्थाय तव मया वै समुदाहृतः ।।"},
{"c": "13.133", "t": "उमोवाच ।"},
{"c": "13.133", "n": "57", "i": 68659, "v": "अपरे स्वल्पविज्ञाना धर्मविद्वेषिणो नराः । ब्राह्मणान्वेदविदुषो नेच्छन्ति परिसर्पितुम् ।।"},
{"c": "13.133", "n": "58", "i": 68660, "v": "व्रतवन्तो नराः केचिच्छ्रद्धादमपरायणाः । अव्रता भ्रष्टनियमास्तथान्ये राक्षसोपमाः ।।"},
{"c": "13.133", "n": "59", "i": 68661, "v": "यज्वानश्च तथैवान्ये निर्होमाश्च तथापरे । केन कर्मविपाकेन भवन्तीह वदस्व मे ।।"},
{"c": "13.133", "t": "महेश्वर उवाच ।"},
{"c": "13.133", "n": "60", "i": 68662, "v": "आगमाल्लोकधर्माणां मर्यादाः पूर्वनिर्मिताः । प्रामाण्येनानुवर्तन्ते दृश्यन्ते हि दृढव्रताः ।।"},
{"c": "13.133", "n": "61", "i": 68663, "v": "अधर्मं धर्ममित्याहुर्ये च मोहवशं गताः । अव्रता नष्टमर्यादास्ते प्रोक्ता ब्रह्मराक्षसाः ।।"},
{"c": "13.133", "n": "62", "i": 68664, "v": "ते चेत्कालकृतोद्योगात्संभवन्तीह मानुषाः । निर्होमा निर्वषट्कारास्ते भवन्ति नराधमाः ।।"},
{"c": "13.133", "n": "63", "i": 68665, "v": "एष देवि मया सर्वः संशयच्छेदनाय ते । कुशलाकुशलो नॄणां व्याख्यातो धर्मसागरः ।।"},
{"c": "13.134", "t": "महेश्वर उवाच ।"},
{"c": "13.134", "n": "1", "i": 68666, "v": "परावरज्ञे धर्मज्ञे तपोवननिवासिनि । साध्वि सुभ्रु सुकेशान्ते हिमवत्पर्वतात्मजे ।।"},
{"c": "13.134", "n": "2", "i": 68667, "v": "दक्षे शमदमोपेते निर्ममे धर्मचारिणि । पृच्छामि त्वां वरारोहे पृष्टा वद ममेप्सितम् ।।"},
{"c": "13.134", "n": "3", "i": 68668, "v": "सावित्री ब्रह्मणः साध्वी कौशिकस्य शची सती । मार्तण्डजस्य धूमोर्णा ऋद्धिर्वैश्रवणस्य च ।।"},
{"c": "13.134", "n": "4", "i": 68669, "v": "वरुणस्य ततो गौरी सूर्यस्य च सुवर्चला । रोहिणी शशिनः साध्वी स्वाहा चैव विभावसोः ।।"},
{"c": "13.134", "n": "5", "i": 68670, "v": "अदितिः कश्यपस्याथ सर्वास्ताः पतिदेवताः । पृष्टाश्चोपासिताश्चैव तास्त्वया देवि नित्यशः ।।"},
{"c": "13.134", "n": "6", "i": 68671, "v": "तेन त्वां परिपृच्छामि धर्मज्ञे धर्मवादिनि । स्त्रीधर्मं श्रोतुमिच्छामि त्वयोदाहृतमादितः ।।"},
{"c": "13.134", "n": "7", "i": 68672, "v": "सहधर्मचरी मे त्वं समशीला समव्रता । समानसारवीर्या च तपस्तीव्रं कृतं च ते । त्वया ह्युक्तो विशेषेण प्रमाणत्वमुपैष्यति ।।"},
{"c": "13.134", "n": "8", "i": 68673, "v": "स्त्रियश्चैव विशेषेण स्त्रीजनस्य गतिः सदा । गौर्गां गच्छति सुश्रोणि लोकेष्वेषा स्थितिः सदा ।।"},
{"c": "13.134", "n": "9", "i": 68674, "v": "मम चार्धं शरीरस्य मम चार्धाद्विनिःसृता । सुरकार्यकरी च त्वं लोकसंतानकारिणी ।।"},
{"c": "13.134", "n": "10", "i": 68675, "v": "तव सर्वः सुविदितः स्त्रीधर्मः शाश्वतः शुभे । तस्मादशेषतो ब्रूहि स्त्रीधर्मं विस्तरेण मे ।।"},
{"c": "13.134", "t": "उमोवाच ।"},
{"c": "13.134", "n": "11", "i": 68676, "v": "भगवन्सर्वभूतेश भूतभव्यभवोद्भव । त्वत्प्रभावादियं देव वाक्चैव प्रतिभाति मे ।।"},
{"c": "13.134", "n": "12", "i": 68677, "v": "इमास्तु नद्यो देवेश सर्वतीर्थोदकैर्युताः । उपस्पर्शनहेतोस्त्वा समीपस्था उपासते ।।"},
{"c": "13.134", "n": "13", "i": 68678, "v": "एताभिः सह संमन्त्र्य प्रवक्ष्याम्यनुपूर्वशः । प्रभवन्योऽनहंवादी स वै पुरुष उच्यते ।।"},
{"c": "13.134", "n": "14", "i": 68679, "v": "स्त्री च भूतेश सततं स्त्रियमेवानुधावति । मया संमानिताश्चैव भविष्यन्ति सरिद्वराः ।।"},
{"c": "13.134", "n": "15", "i": 68680, "v": "एषा सरस्वती पुण्या नदीनामुत्तमा नदी । प्रथमा सर्वसरितां नदी सागरगामिनी ।।"},
{"c": "13.134", "n": "16", "i": 68681, "v": "विपाशा च वितस्ता च चन्द्रभागा इरावती । शतद्रुर्देविका सिन्धुः कौशिकी गोमती तथा ।।"},
{"c": "13.134", "n": "17", "i": 68682, "v": "तथा देवनदी चेयं सर्वतीर्थाभिसंवृता । गगनाद्गां गता देवी गङ्गा सर्वसरिद्वरा ।।"},
{"c": "13.134", "n": "18", "i": 68683, "v": "इत्युक्त्वा देवदेवस्य पत्नी धर्मभृतां वरा । स्मितपूर्वमिवाभाष्य सर्वास्ताः सरितस्तदा ।।"},
{"c": "13.134", "n": "19", "i": 68684, "v": "अपृच्छद्देवमहिषी स्त्रीधर्मं धर्मवत्सला । स्त्रीधर्मकुशलास्ता वै गङ्गाद्याः सरितां वराः ।।"},
{"c": "13.134", "n": "20", "i": 68685, "v": "अयं भगवता दत्तः प्रश्नः स्त्रीधर्मसंश्रितः । तं तु संमन्त्र्य युष्माभिर्वक्तुमिच्छामि शंकरे ।।"},
{"c": "13.134", "n": "21", "i": 68686, "v": "न चैकसाध्यं पश्यामि विज्ञानं भुवि कस्यचित् । दिवि वा सागरगमास्तेन वो मानयाम्यहम् ।।"},
{"c": "13.134", "t": "भीष्म उवाच ।"},
{"c": "13.134", "n": "22", "i": 68687, "v": "एवं सर्वाः सरिच्छ्रेष्ठाः पृष्टाः पुण्यतमाः शिवाः । ततो देवनदी गङ्गा नियुक्ता प्रतिपूज्य ताम् ।।"},
{"c": "13.134", "n": "23", "i": 68688, "v": "बह्वीभिर्बुद्धिभिः स्फीता स्त्रीधर्मज्ञा शुचिस्मिता । शैलराजसुतां देवीं पुण्या पापापहां शिवाम् ।।"},
{"c": "13.134", "n": "24", "i": 68689, "v": "बुद्ध्या विनयसंपन्ना सर्वज्ञानविशारदा । सस्मितं बहुबुद्ध्याढ्या गङ्गा वचनमब्रवीत् ।।"},
{"c": "13.134", "n": "25", "i": 68690, "v": "धन्याः स्मोऽनुगृहीताः स्मो देवि धर्मपरायणा । या त्वं सर्वजगन्मान्या नदीर्मानयसेऽनघे ।।"},
{"c": "13.134", "n": "26", "i": 68691, "v": "प्रभवन्पृच्छते यो हि संमानयति वा पुनः । नूनं जनमदुष्टात्मा पण्डिताख्यां स गच्छति ।।"},
{"c": "13.134", "n": "27", "i": 68692, "v": "ज्ञानविज्ञानसंपन्नानूहापोहविशारदान् । प्रवक्तॄन्पृच्छते योऽन्यान्स वै ना पदमर्च्छति ।।"},
{"c": "13.134", "n": "28", "i": 68693, "v": "अन्यथा बहुबुद्ध्याढ्यो वाक्यं वदति संसदि । अन्यथैव ह्यहंमानी दुर्बलं वदते वचः ।।"},
{"c": "13.134", "n": "29", "i": 68694, "v": "दिव्यज्ञाने दिवि श्रेष्ठे दिव्यपुण्ये सदोत्थिते । त्वमेवार्हसि नो देवि स्त्रीधर्ममनुशासितुम् ।।"},
{"c": "13.134", "t": "भीष्म उवाच ।"},
{"c": "13.134", "n": "30", "i": 68695, "v": "ततः साराधिता देवी गङ्गया बहुभिर्गुणैः । प्राह सर्वमशेषेण स्त्रीधर्मं सुरसुन्दरी ।।"},
{"c": "13.134", "n": "31", "i": 68696, "v": "स्त्रीधर्मो मां प्रति यथा प्रतिभाति यथाविधि । तमहं कीर्तयिष्यामि तथैव प्रथितो भवेत् ।।"},
{"c": "13.134", "n": "32", "i": 68697, "v": "स्त्रीधर्मः पूर्व एवायं विवाहे बन्धुभिः कृतः । सहधर्मचरी भर्तुर्भवत्यग्निसमीपतः ।।"},
{"c": "13.134", "n": "33", "i": 68698, "v": "सुस्वभावा सुवचना सुवृत्ता सुखदर्शना । अनन्यचित्ता सुमुखी भर्तुः सा धर्मचारिणी ।।"},
{"c": "13.134", "n": "34", "i": 68699, "v": "सा भवेद्धर्मपरमा सा भवेद्धर्मभागिनी । देववत्सततं साध्वी या भर्तारं प्रपश्यति ।।"},
{"c": "13.134", "n": "35", "i": 68700, "v": "शुश्रूषां परिचारं च देववद्या करोति च । नान्यभावा ह्यविमनाः सुव्रता सुखदर्शना ।।"},
{"c": "13.134", "n": "36", "i": 68701, "v": "पुत्रवक्त्रमिवाभीक्ष्णं भर्तुर्वदनमीक्षते । या साध्वी नियताचारा सा भवेद्धर्मचारिणी ।।"},
{"c": "13.134", "n": "37", "i": 68702, "v": "श्रुत्वा दंपतिधर्मं वै सहधर्मकृतं शुभम् । अनन्यचित्ता सुमुखी भर्तुः सा धर्मचारिणी ।।"},
{"c": "13.134", "n": "38", "i": 68703, "v": "परुषाण्यपि चोक्ता या दृष्टा वा क्रूरचक्षुषा । सुप्रसन्नमुखी भर्तुर्या नारी सा पतिव्रता ।।"},
{"c": "13.134", "n": "39", "i": 68704, "v": "न चन्द्रसूर्यौ न तरुं पुंनाम्नो या निरीक्षते । भर्तृवर्जं वरारोहा सा भवेद्धर्मचारिणी ।।"},
{"c": "13.134", "n": "40", "i": 68705, "v": "दरिद्रं व्याधितं दीनमध्वना परिकर्शितम् । पतिं पुत्रमिवोपास्ते सा नारी धर्मभागिनी ।।"},
{"c": "13.134", "n": "41", "i": 68706, "v": "या नारी प्रयता दक्षा या नारी पुत्रिणी भवेत् । पतिप्रिया पतिप्राणा सा नारी धर्मभागिनी ।।"},
{"c": "13.134", "n": "42", "i": 68707, "v": "शुश्रूषां परिचर्यां च करोत्यविमनाः सदा । सुप्रतीता विनीता च सा नारी धर्मभागिनी ।।"},
{"c": "13.134", "n": "43", "i": 68708, "v": "न कामेषु न भोगेषु नैश्वर्ये न सुखे तथा । स्पृहा यस्या यथा पत्यौ सा नारी धर्मभागिनी ।।"},
{"c": "13.134", "n": "44", "i": 68709, "v": "कल्योत्थानरता नित्यं गुरुशुश्रूषणे रता । सुसंमृष्टक्षया चैव गोशकृत्कृतलेपना ।।"},
{"c": "13.134", "n": "45", "i": 68710, "v": "अग्निकार्यपरा नित्यं सदा पुष्पबलिप्रदा । देवतातिथिभृत्यानां निरुप्य पतिना सह ।।"},
{"c": "13.134", "n": "46", "i": 68711, "v": "शेषान्नमुपभुञ्जाना यथान्यायं यथाविधि । तुष्टपुष्टजना नित्यं नारी धर्मेण युज्यते ।।"},
{"c": "13.134", "n": "47", "i": 68712, "v": "श्वश्रूश्वशुरयोः पादौ तोषयन्ती गुणान्विता । मातापितृपरा नित्यं या नारी सा तपोधना ।।"},
{"c": "13.134", "n": "48", "i": 68713, "v": "ब्राह्मणान्दुर्बलानाथान्दीनान्धकृपणांस्तथा । बिभर्त्यन्नेन या नारी सा पतिव्रतभागिनी ।।"},
{"c": "13.134", "n": "49", "i": 68714, "v": "व्रतं चरति या नित्यं दुश्चरं लघुसत्त्वया । पतिचित्ता पतिहिता सा पतिव्रतभागिनी ।।"},
{"c": "13.134", "n": "50", "i": 68715, "v": "पुण्यमेतत्तपश्चैव स्वर्गश्चैष सनातनः । या नारी भर्तृपरमा भवेद्भर्तृव्रता शिवा ।।"},
{"c": "13.134", "n": "51", "i": 68716, "v": "पतिर्हि देवो नारीणां पतिर्बन्धुः पतिर्गतिः । पत्या समा गतिर्नास्ति दैवतं वा यथा पतिः ।।"},
{"c": "13.134", "n": "52", "i": 68717, "v": "पतिप्रसादः स्वर्गो वा तुल्यो नार्या न वा भवेत् । अहं स्वर्गं न हीच्छेयं त्वय्यप्रीते महेश्वर ।।"},
{"c": "13.134", "n": "53", "i": 68718, "v": "यद्यकार्यमधर्मं वा यदि वा प्राणनाशनम् । पतिर्ब्रूयाद्दरिद्रो वा व्याधितो वा कथंचन ।।"},
{"c": "13.134", "n": "54", "i": 68719, "v": "आपन्नो रिपुसंस्थो वा ब्रह्मशापार्दितोऽपि वा । आपद्धर्माननुप्रेक्ष्य तत्कार्यमविशङ्कया ।।"},
{"c": "13.134", "n": "55", "i": 68720, "v": "एष देव मया प्रोक्तः स्त्रीधर्मो वचनात्तव । या त्वेवंभाविनी नारी सा भवेद्धर्मभागिनी ।।"},
{"c": "13.134", "t": "भीष्म उवाच ।"},
{"c": "13.134", "n": "56", "i": 68721, "v": "इत्युक्तः स तु देवेशः प्रतिपूज्य गिरेः सुताम् । लोकान्विसर्जयामास सर्वैरनुचरैः सह ।।"},
{"c": "13.134", "n": "57", "i": 68722, "v": "ततो ययुर्भूतगणाः सरितश्च यथागतम् । गन्धर्वाप्सरसश्चैव प्रणम्य शिरसा भवम् ।।"},
{"c": "13.135", "t": "वैशंपायन उवाच ।"},
{"c": "13.135", "n": "1", "i": 68723, "v": "श्रुत्वा धर्मानशेषेण पावनानि च सर्वशः । युधिष्ठिरः शांतनवं पुनरेवाभ्यभाषत ।।"},
{"c": "13.135", "n": "2", "i": 68724, "v": "किमेकं दैवतं लोके किं वाप्येकं परायणम् । स्तुवन्तः कं कमर्चन्तः प्राप्नुयुर्मानवाः शुभम् ।।"},
{"c": "13.135", "n": "3", "i": 68725, "v": "को धर्मः सर्वधर्माणां भवतः परमो मतः । किं जपन्मुच्यते जन्तुर्जन्मसंसारबन्धनात् ।।"},
{"c": "13.135", "t": "भीष्म उवाच ।"},
{"c": "13.135", "n": "4", "i": 68726, "v": "जगत्प्रभुं देवदेवमनन्तं पुरुषोत्तमम् । स्तुवन्नामसहस्रेण पुरुषः सततोत्थितः ।।"},
{"c": "13.135", "n": "5", "i": 68727, "v": "तमेव चार्चयन्नित्यं भक्त्या पुरुषमव्ययम् । ध्यायन्स्तुवन्नमस्यंश्च यजमानस्तमेव च ।।"},
{"c": "13.135", "n": "6", "i": 68728, "v": "अनादिनिधनं विष्णुं सर्वलोकमहेश्वरम् । लोकाध्यक्षं स्तुवन्नित्यं सर्वदुःखातिगो भवेत् ।।"},
{"c": "13.135", "n": "7", "i": 68729, "v": "ब्रह्मण्यं सर्वधर्मज्ञं लोकानां कीर्तिवर्धनम् । लोकनाथं महद्भूतं सर्वभूतभवोद्भवम् ।।"},
{"c": "13.135", "n": "8", "i": 68730, "v": "एष मे सर्वधर्माणां धर्मोऽधिकतमो मतः । यद्भक्त्या पुण्डरीकाक्षं स्तवैरर्चेन्नरः सदा ।।"},
{"c": "13.135", "n": "9", "i": 68731, "v": "परमं यो महत्तेजः परमं यो महत्तपः । परमं यो महद्ब्रह्म परमं यः परायणम् ।।"},
{"c": "13.135", "n": "10", "i": 68732, "v": "पवित्राणां पवित्रं यो मङ्गलानां च मङ्गलम् । दैवतं देवतानां च भूतानां योऽव्ययः पिता ।।"},
{"c": "13.135", "n": "11", "i": 68733, "v": "यतः सर्वाणि भूतानि भवन्त्यादियुगागमे । यस्मिंश्च प्रलयं यान्ति पुनरेव युगक्षये ।।"},
{"c": "13.135", "n": "12", "i": 68734, "v": "तस्य लोकप्रधानस्य जगन्नाथस्य भूपते । विष्णोर्नामसहस्रं मे शृणु पापभयापहम् ।।"},
{"c": "13.135", "n": "13", "i": 68735, "v": "यानि नामानि गौणानि विख्यातानि महात्मनः । ऋषिभिः परिगीतानि तानि वक्ष्यामि भूतये ।।"},
{"c": "13.135", "n": "14", "i": 68736, "v": "विश्वं विष्णुर्वषट्कारो भूतभव्यभवत्प्रभुः । भूतकृद्भूतभृद्भावो भूतात्मा भूतभावनः ।।"},
{"c": "13.135", "n": "15", "i": 68737, "v": "पूतात्मा परमात्मा च मुक्तानां परमा गतिः । अव्ययः पुरुषः साक्षी क्षेत्रज्ञोऽक्षर एव च ।।"},
{"c": "13.135", "n": "16", "i": 68738, "v": "योगो योगविदां नेता प्रधानपुरुषेश्वरः । नारसिंहवपुः श्रीमान्केशवः पुरुषोत्तमः ।।"},
{"c": "13.135", "n": "17", "i": 68739, "v": "सर्वः शर्वः शिवः स्थाणुर्भूतादिर्निधिरव्ययः । संभवो भावनो भर्ता प्रभवः प्रभुरीश्वरः ।।"},
{"c": "13.135", "n": "18", "i": 68740, "v": "स्वयंभूः शंभुरादित्यः पुष्कराक्षो महास्वनः । अनादिनिधनो धाता विधाता धातुरुत्तमः ।।"},
{"c": "13.135", "n": "19", "i": 68741, "v": "अप्रमेयो हृषीकेशः पद्मनाभोऽमरप्रभुः । विश्वकर्मा मनुस्त्वष्टा स्थविष्ठः स्थविरो ध्रुवः ।।"},
{"c": "13.135", "n": "20", "i": 68742, "v": "अग्राह्यः शाश्वतः कृष्णो लोहिताक्षः प्रतर्दनः । प्रभूतस्त्रिककुब्धाम पवित्रं मङ्गलं परम् ।।"},
{"c": "13.135", "n": "21", "i": 68743, "v": "ईशानः प्राणदः प्राणो ज्येष्ठः श्रेष्ठः प्रजापतिः । हिरण्यगर्भो भूगर्भो माधवो मधुसूदनः ।।"},
{"c": "13.135", "n": "22", "i": 68744, "v": "ईश्वरो विक्रमी धन्वी मेधावी विक्रमः क्रमः । अनुत्तमो दुराधर्षः कृतज्ञः कृतिरात्मवान् ।।"},
{"c": "13.135", "n": "23", "i": 68745, "v": "सुरेशः शरणं शर्म विश्वरेताः प्रजाभवः । अहः संवत्सरो व्यालः प्रत्ययः सर्वदर्शनः ।।"},
{"c": "13.135", "n": "24", "i": 68746, "v": "अजः सर्वेश्वरः सिद्धः सिद्धिः सर्वादिरच्युतः । वृषाकपिरमेयात्मा सर्वयोगविनिःसृतः ।।"},
{"c": "13.135", "n": "25", "i": 68747, "v": "वसुर्वसुमनाः सत्यः समात्मा संमितः समः । अमोघः पुण्डरीकाक्षो वृषकर्मा वृषाकृतिः ।।"},
{"c": "13.135", "n": "26", "i": 68748, "v": "रुद्रो बहुशिरा बभ्रुर्विश्वयोनिः शुचिश्रवाः । अमृतः शाश्वतः स्थाणुर्वरारोहो महातपाः ।।"},
{"c": "13.135", "n": "27", "i": 68749, "v": "सर्वगः सर्वविद्भानुर्विष्वक्सेनो जनार्दनः । वेदो वेदविदव्यङ्गो वेदाङ्गो वेदवित्कविः ।।"},
{"c": "13.135", "n": "28", "i": 68750, "v": "लोकाध्यक्षः सुराध्यक्षो धर्माध्यक्षः कृताकृतः । चतुरात्मा चतुर्व्यूहश्चतुर्दंष्ट्रश्चतुर्भुजः ।।"},
{"c": "13.135", "n": "29", "i": 68751, "v": "भ्राजिष्णुर्भोजनं भोक्ता सहिष्णुर्जगदादिजः । अनघो विजयो जेता विश्वयोनिः पुनर्वसुः ।।"},
{"c": "13.135", "n": "30", "i": 68752, "v": "उपेन्द्रो वामनः प्रांशुरमोघः शुचिरूर्जितः । अतीन्द्रः संग्रहः सर्गो धृतात्मा नियमो यमः ।।"},
{"c": "13.135", "n": "31", "i": 68753, "v": "वेद्यो वैद्यः सदायोगी वीरहा माधवो मधुः । अतीन्द्रियो महामायो महोत्साहो महाबलः ।।"},
{"c": "13.135", "n": "32", "i": 68754, "v": "महाबुद्धिर्महावीर्यो महाशक्तिर्महाद्युतिः । अनिर्देश्यवपुः श्रीमानमेयात्मा महाद्रिधृक् ।।"},
{"c": "13.135", "n": "33", "i": 68755, "v": "महेष्वासो महीभर्ता श्रीनिवासः सतां गतिः । अनिरुद्धः सुरानन्दो गोविन्दो गोविदां पतिः ।।"},
{"c": "13.135", "n": "34", "i": 68756, "v": "मरीचिर्दमनो हंसः सुपर्णो भुजगोत्तमः । हिरण्यनाभः सुतपाः पद्मनाभः प्रजापतिः ।।"},
{"c": "13.135", "n": "35", "i": 68757, "v": "अमृत्युः सर्वदृक्सिंहः संधाता संधिमान्स्थिरः । अजो दुर्मर्षणः शास्ता विश्रुतात्मा सुरारिहा ।।"},
{"c": "13.135", "n": "36", "i": 68758, "v": "गुरुर्गुरुतमो धाम सत्यः सत्यपराक्रमः । निमिषोऽनिमिषः स्रग्वी वाचस्पतिरुदारधीः ।।"},
{"c": "13.135", "n": "37", "i": 68759, "v": "अग्रणीर्ग्रामणीः श्रीमान्न्यायो नेता समीरणः । सहस्रमूर्धा विश्वात्मा सहस्राक्षः सहस्रपात् ।।"},
{"c": "13.135", "n": "38", "i": 68760, "v": "आवर्तनो निवृत्तात्मा संवृतः संप्रमर्दनः । अहः संवर्तको वह्निरनिलो धरणीधरः ।।"},
{"c": "13.135", "n": "39", "i": 68761, "v": "सुप्रसादः प्रसन्नात्मा विश्वधृग्विश्वभुग्विभुः । सत्कर्ता सत्कृतः साधुर्जह्नुर्नारायणो नरः ।।"},
{"c": "13.135", "n": "40", "i": 68762, "v": "असंख्येयोऽप्रमेयात्मा विशिष्टः शिष्टकृच्छुचिः । सिद्धार्थः सिद्धसंकल्पः सिद्धिदः सिद्धिसाधनः ।।"},
{"c": "13.135", "n": "41", "i": 68763, "v": "वृषाही वृषभो विष्णुर्वृषपर्वा वृषोदरः । वर्धनो वर्धमानश्च विविक्तः श्रुतिसागरः ।।"},
{"c": "13.135", "n": "42", "i": 68764, "v": "सुभुजो दुर्धरो वाग्मी महेन्द्रो वसुदो वसुः । नैकरूपो बृहद्रूपः शिपिविष्टः प्रकाशनः ।।"},
{"c": "13.135", "n": "43", "i": 68765, "v": "ओजस्तेजो द्युतिधरः प्रकाशात्मा प्रतापनः । ऋद्धः स्पष्टाक्षरो मन्त्रश्चन्द्रांशुर्भास्करद्युतिः ।।"},
{"c": "13.135", "n": "44", "i": 68766, "v": "अमृतांशूद्भवो भानुः शशबिन्दुः सुरेश्वरः । औषधं जगतः सेतुः सत्यधर्मपराक्रमः ।।"},
{"c": "13.135", "n": "45", "i": 68767, "v": "भूतभव्यभवन्नाथः पवनः पावनोऽनिलः । कामहा कामकृत्कान्तः कामः कामप्रदः प्रभुः ।।"},
{"c": "13.135", "n": "46", "i": 68768, "v": "युगादिकृद्युगावर्तो नैकमायो महाशनः । अदृश्यो व्यक्तरूपश्च सहस्रजिदनन्तजित् ।।"},
{"c": "13.135", "n": "47", "i": 68769, "v": "इष्टो विशिष्टः शिष्टेष्टः शिखण्डी नहुषो वृषः । क्रोधहा क्रोधकृत्कर्ता विश्वबाहुर्महीधरः ।।"},
{"c": "13.135", "n": "48", "i": 68770, "v": "अच्युतः प्रथितः प्राणः प्राणदो वासवानुजः । अपां निधिरधिष्ठानमप्रमत्तः प्रतिष्ठितः ।।"},
{"c": "13.135", "n": "49", "i": 68771, "v": "स्कन्दः स्कन्दधरो धुर्यो वरदो वायुवाहनः । वासुदेवो बृहद्भानुरादिदेवः पुरंदरः ।।"},
{"c": "13.135", "n": "50", "i": 68772, "v": "अशोकस्तारणस्तारः शूरः शौरिर्जनेश्वरः । अनुकूलः शतावर्तः पद्मी पद्मनिभेक्षणः ।।"},
{"c": "13.135", "n": "51", "i": 68773, "v": "पद्मनाभोऽरविन्दाक्षः पद्मगर्भः शरीरभृत् । महर्द्धिरृद्धो वृद्धात्मा महाक्षो गरुडध्वजः ।।"},
{"c": "13.135", "n": "52", "i": 68774, "v": "अतुलः शरभो भीमः समयज्ञो हविर्हरिः । सर्वलक्षणलक्षण्यो लक्ष्मीवान्समितिंजयः ।।"},
{"c": "13.135", "n": "53", "i": 68775, "v": "विक्षरो रोहितो मार्गो हेतुर्दामोदरः सहः । महीधरो महाभागो वेगवानमिताशनः ।।"},
{"c": "13.135", "n": "54", "i": 68776, "v": "उद्भवः क्षोभणो देवः श्रीगर्भः परमेश्वरः । करणं कारणं कर्ता विकर्ता गहनो गुहः ।।"},
{"c": "13.135", "n": "55", "i": 68777, "v": "व्यवसायो व्यवस्थानः संस्थानः स्थानदो ध्रुवः । परर्द्धिः परमः स्पष्टस्तुष्टः पुष्टः शुभेक्षणः ।।"},
{"c": "13.135", "n": "56", "i": 68778, "v": "रामो विरामो विरतो मार्गो नेयो नयोऽनयः । वीरः शक्तिमतां श्रेष्ठो धर्मो धर्मविदुत्तमः ।।"},
{"c": "13.135", "n": "57", "i": 68779, "v": "वैकुण्ठः पुरुषः प्राणः प्राणदः प्रणवः पृथुः । हिरण्यगर्भः शत्रुघ्नो व्याप्तो वायुरधोक्षजः ।।"},
{"c": "13.135", "n": "58", "i": 68780, "v": "ऋतुः सुदर्शनः कालः परमेष्ठी परिग्रहः । उग्रः संवत्सरो दक्षो विश्रामो विश्वदक्षिणः ।।"},
{"c": "13.135", "n": "59", "i": 68781, "v": "विस्तारः स्थावरः स्थाणुः प्रमाणं बीजमव्ययम् । अर्थोऽनर्थो महाकोशो महाभोगो महाधनः ।।"},
{"c": "13.135", "n": "60", "i": 68782, "v": "अनिर्विण्णः स्थविष्ठो भूर्धर्मयूपो महामखः । नक्षत्रनेमिर्नक्षत्री क्षमः क्षामः समीहनः ।।"},
{"c": "13.135", "n": "61", "i": 68783, "v": "यज्ञ इज्यो महेज्यश्च क्रतुः सत्रं सतां गतिः । सर्वदर्शी विमुक्तात्मा सर्वज्ञो ज्ञानमुत्तमम् ।।"},
{"c": "13.135", "n": "62", "i": 68784, "v": "सुव्रतः सुमुखः सूक्ष्मः सुघोषः सुखदः सुहृत् । मनोहरो जितक्रोधो वीरबाहुर्विदारणः ।।"},
{"c": "13.135", "n": "63", "i": 68785, "v": "स्वापनः स्ववशो व्यापी नैकात्मा नैककर्मकृत् । वत्सरो वत्सलो वत्सी रत्नगर्भो धनेश्वरः ।।"},
{"c": "13.135", "n": "64", "i": 68786, "v": "धर्मगुब्धर्मकृद्धर्मी सदसत्क्षरमक्षरम् । अविज्ञाता सहस्रांशुर्विधाता कृतलक्षणः ।।"},
{"c": "13.135", "n": "65", "i": 68787, "v": "गभस्तिनेमिः सत्त्वस्थः सिंहो भूतमहेश्वरः । आदिदेवो महादेवो देवेशो देवभृद्गुरुः ।।"},
{"c": "13.135", "n": "66", "i": 68788, "v": "उत्तरो गोपतिर्गोप्ता ज्ञानगम्यः पुरातनः । शरीरभूतभृद्भोक्ता कपीन्द्रो भूरिदक्षिणः ।।"},
{"c": "13.135", "n": "67", "i": 68789, "v": "सोमपोऽमृतपः सोमः पुरुजित्पुरुसत्तमः । विनयो जयः सत्यसंधो दाशार्हः सात्वतां पतिः ।।"},
{"c": "13.135", "n": "68", "i": 68790, "v": "जीवो विनयिता साक्षी मुकुन्दोऽमितविक्रमः । अम्भोनिधिरनन्तात्मा महोदधिशयोऽन्तकः ।।"},
{"c": "13.135", "n": "69", "i": 68791, "v": "अजो महार्हः स्वाभाव्यो जितामित्रः प्रमोदनः । आनन्दो नन्दनो नन्दः सत्यधर्मा त्रिविक्रमः ।।"},
{"c": "13.135", "n": "70", "i": 68792, "v": "महर्षिः कपिलाचार्यः कृतज्ञो मेदिनीपतिः । त्रिपदस्त्रिदशाध्यक्षो महाशृङ्गः कृतान्तकृत् ।।"},
{"c": "13.135", "n": "71", "i": 68793, "v": "महावराहो गोविन्दः सुषेणः कनकाङ्गदी । गुह्यो गभीरो गहनो गुप्तश्चक्रगदाधरः ।।"},
{"c": "13.135", "n": "72", "i": 68794, "v": "वेधाः स्वाङ्गोऽजितः कृष्णो दृढः संकर्षणोऽच्युतः । वरुणो वारुणो वृक्षः पुष्कराक्षो महामनाः ।।"},
{"c": "13.135", "n": "73", "i": 68795, "v": "भगवान्भगहा नन्दी वनमाली हलायुधः । आदित्यो ज्योतिरादित्यः सहिष्णुर्गतिसत्तमः ।।"},
{"c": "13.135", "n": "74", "i": 68796, "v": "सुधन्वा खण्डपरशुर्दारुणो द्रविणप्रदः । दिवःस्पृक्सर्वदृग्व्यासो वाचस्पतिरयोनिजः ।।"},
{"c": "13.135", "n": "75", "i": 68797, "v": "त्रिसामा सामगः साम निर्वाणं भेषजं भिषक् । संन्यासकृच्छमः शान्तो निष्ठा शान्तिः परायणम् ।।"},
{"c": "13.135", "n": "76", "i": 68798, "v": "शुभाङ्गः शान्तिदः स्रष्टा कुमुदः कुवलेशयः । गोहितो गोपतिर्गोप्ता वृषभाक्षो वृषप्रियः ।।"},
{"c": "13.135", "n": "77", "i": 68799, "v": "अनिवर्ती निवृत्तात्मा संक्षेप्ता क्षेमकृच्छिवः । श्रीवत्सवक्षाः श्रीवासः श्रीपतिः श्रीमतां वरः ।।"},
{"c": "13.135", "n": "78", "i": 68800, "v": "श्रीदः श्रीशः श्रीनिवासः श्रीनिधिः श्रीविभावनः । श्रीधरः श्रीकरः श्रेयः श्रीमाँल्लोकत्रयाश्रयः ।।"},
{"c": "13.135", "n": "79", "i": 68801, "v": "स्वक्षः स्वङ्गः शतानन्दो नन्दिर्ज्योतिर्गणेश्वरः । विजितात्मा विधेयात्मा सत्कीर्तिश्छिन्नसंशयः ।।"},
{"c": "13.135", "n": "80", "i": 68802, "v": "उदीर्णः सर्वतश्चक्षुरनीशः शाश्वतः स्थिरः । भूशयो भूषणो भूतिर्विशोकः शोकनाशनः ।।"},
{"c": "13.135", "n": "81", "i": 68803, "v": "अर्चिष्मानर्चितः कुम्भो विशुद्धात्मा विशोधनः । अनिरुद्धोऽप्रतिरथः प्रद्युम्नोऽमितविक्रमः ।।"},
{"c": "13.135", "n": "82", "i": 68804, "v": "कालनेमिनिहा वीरः शूरः शौरिर्जनेश्वरः । त्रिलोकात्मा त्रिलोकेशः केशवः केशिहा हरिः ।।"},
{"c": "13.135", "n": "83", "i": 68805, "v": "कामदेवः कामपालः कामी कान्तः कृतागमः । अनिर्देश्यवपुर्विष्णुर्वीरोऽनन्तो धनंजयः ।।"},
{"c": "13.135", "n": "84", "i": 68806, "v": "ब्रह्मण्यो ब्रह्मकृद्ब्रह्मा ब्रह्म ब्रह्मविवर्धनः । ब्रह्मविद्ब्राह्मणो ब्रह्मी ब्रह्मज्ञो ब्राह्मणप्रियः ।।"},
{"c": "13.135", "n": "85", "i": 68807, "v": "महाक्रमो महाकर्मा महातेजा महोरगः । महाक्रतुर्महायज्वा महायज्ञो महाहविः ।।"},
{"c": "13.135", "n": "86", "i": 68808, "v": "स्तव्यः स्तवप्रियः स्तोत्रं स्तुतिः स्तोता रणप्रियः । पूर्णः पूरयिता पुण्यः पुण्यकीर्तिरनामयः ।।"},
{"c": "13.135", "n": "87", "i": 68809, "v": "मनोजवस्तीर्थकरो वसुरेता वसुप्रदः । वसुप्रदो वासुदेवो वसुर्वसुमना हविः ।।"},
{"c": "13.135", "n": "88", "i": 68810, "v": "सद्गतिः सत्कृतिः सत्ता सद्भूतिः सत्परायणः । शूरसेनो यदुश्रेष्ठः सन्निवासः सुयामुनः ।।"},
{"c": "13.135", "n": "89", "i": 68811, "v": "भूतावासो वासुदेवो सर्वासुनिलयोऽनलः । दर्पहा दर्पदो दृप्तो दुर्धरोऽथापराजितः ।।"},
{"c": "13.135", "n": "90", "i": 68812, "v": "विश्वमूर्तिर्महामूर्तिर्दीप्तमूर्तिरमूर्तिमान् । अनेकमूर्तिरव्यक्तः शतमूर्तिः शताननः ।।"},
{"c": "13.135", "n": "91", "i": 68813, "v": "एको नैकः सवः कः किं यत्तत्पदमनुत्तमम् । लोकबन्धुर्लोकनाथो माधवो भक्तवत्सलः ।।"},
{"c": "13.135", "n": "92", "i": 68814, "v": "सुवर्णवर्णो हेमाङ्गो वराङ्गश्चन्दनाङ्गदी । वीरहा विषमः शून्यो घृताशीरचलश्चलः ।।"},
{"c": "13.135", "n": "93", "i": 68815, "v": "अमानी मानदो मान्यो लोकस्वामी त्रिलोकधृक् । सुमेधा मेधजो धन्यः सत्यमेधा धराधरः ।।"},
{"c": "13.135", "n": "94", "i": 68816, "v": "तेजो वृषो द्युतिधरः सर्वशस्त्रभृतां वरः । प्रग्रहो निग्रहोऽव्यग्रो नैकशृङ्गो गदाग्रजः ।।"},
{"c": "13.135", "n": "95", "i": 68817, "v": "चतुर्मूर्तिश्चतुर्बाहुश्चतुर्व्यूहश्चतुर्गतिः । चतुरात्मा चतुर्भावश्चतुर्वेदविदेकपात् ।।"},
{"c": "13.135", "n": "96", "i": 68818, "v": "समावर्तो निवृत्तात्मा दुर्जयो दुरतिक्रमः । दुर्लभो दुर्गमो दुर्गो दुरावासो दुरारिहा ।।"},
{"c": "13.135", "n": "97", "i": 68819, "v": "शुभाङ्गो लोकसारङ्गः सुतन्तुस्तन्तुवर्धनः । इन्द्रकर्मा महाकर्मा कृतकर्मा कृतागमः ।।"},
{"c": "13.135", "n": "98", "i": 68820, "v": "उद्भवः सुन्दरः सुन्दो रत्ननाभः सुलोचनः । अर्को वाजसनः शृङ्गी जयन्तः सर्वविज्जयी ।।"},
{"c": "13.135", "n": "99", "i": 68821, "v": "सुवर्णबिन्दुरक्षोभ्यः सर्ववागीश्वरेश्वरः । महाह्रदो महागर्तो महाभूतो महानिधिः ।।"},
{"c": "13.135", "n": "100", "i": 68822, "v": "कुमुदः कुंदरः कुन्दः पर्जन्यः पवनोऽनिलः । अमृतांशोऽमृतवपुः सर्वज्ञः सर्वतोमुखः ।।"},
{"c": "13.135", "n": "101", "i": 68823, "v": "सुलभः सुव्रतः सिद्धः शत्रुजिच्छत्रुतापनः । न्यग्रोधोदुम्बरोऽश्वत्थश्चाणूरान्ध्रनिषूदनः ।।"},
{"c": "13.135", "n": "102", "i": 68824, "v": "सहस्रार्चिः सप्तजिह्वः सप्तैधाः सप्तवाहनः । अमूर्तिरनघोऽचिन्त्यो भयकृद्भयनाशनः ।।"},
{"c": "13.135", "n": "103", "i": 68825, "v": "अणुर्बृहत्कृशः स्थूलो गुणभृन्निर्गुणो महान् । अधृतः स्वधृतः स्वास्यः प्राग्वंशो वंशवर्धनः ।।"},
{"c": "13.135", "n": "104", "i": 68826, "v": "भारभृत्कथितो योगी योगीशः सर्वकामदः । आश्रमः श्रमणः क्षामः सुपर्णो वायुवाहनः ।।"},
{"c": "13.135", "n": "105", "i": 68827, "v": "धनुर्धरो धनुर्वेदो दण्डो दमयिता दमः । अपराजितः सर्वसहो नियन्ता नियमो यमः ।।"},
{"c": "13.135", "n": "106", "i": 68828, "v": "सत्त्ववान्सात्त्विकः सत्यः सत्यधर्मपरायणः । अभिप्रायः प्रियार्होऽर्हः प्रियकृत्प्रीतिवर्धनः ।।"},
{"c": "13.135", "n": "107", "i": 68829, "v": "विहायसगतिर्ज्योतिः सुरुचिर्हुतभुग्विभुः । रविर्विरोचनः सूर्यः सविता रविलोचनः ।।"},
{"c": "13.135", "n": "108", "i": 68830, "v": "अनन्तो हुतभुग्भोक्ता सुखदो नैकदोऽग्रजः । अनिर्विण्णः सदामर्षी लोकाधिष्ठानमद्भुतम् ।।"},
{"c": "13.135", "n": "109", "i": 68831, "v": "सनात्सनातनतमः कपिलः कपिरव्ययः । स्वस्तिदः स्वस्तिकृत्स्वस्ति स्वस्तिभुक्स्वस्तिदक्षिणः ।।"},
{"c": "13.135", "n": "110", "i": 68832, "v": "अरौद्रः कुण्डली चक्री विक्रम्यूर्जितशासनः । शब्दातिगः शब्दसहः शिशिरः शर्वरीकरः ।।"},
{"c": "13.135", "n": "111", "i": 68833, "v": "अक्रूरः पेशलो दक्षो दक्षिणः क्षमिणां वरः । विद्वत्तमो वीतभयः पुण्यश्रवणकीर्तनः ।।"},
{"c": "13.135", "n": "112", "i": 68834, "v": "उत्तारणो दुष्कृतिहा पुण्यो दुःस्वप्ननाशनः । वीरहा रक्षणः सन्तो जीवनः पर्यवस्थितः ।।"},
{"c": "13.135", "n": "113", "i": 68835, "v": "अनन्तरूपोऽनन्तश्रीर्जितमन्युर्भयापहः । चतुरस्रो गभीरात्मा विदिशो व्यादिशो दिशः ।।"},
{"c": "13.135", "n": "114", "i": 68836, "v": "अनादिर्भूर्भुवो लक्ष्मीः सुवीरो रुचिराङ्गदः । जननो जनजन्मादिर्भीमो भीमपराक्रमः ।।"},
{"c": "13.135", "n": "115", "i": 68837, "v": "आधारनिलयो धाता पुष्पहासः प्रजागरः । ऊर्ध्वगः सत्पथाचारः प्राणदः प्रणवः पणः ।।"},
{"c": "13.135", "n": "116", "i": 68838, "v": "प्रमाणं प्राणनिलयः प्राणकृत्प्राणजीवनः । तत्त्वं तत्त्वविदेकात्मा जन्ममृत्युजरातिगः ।।"},
{"c": "13.135", "n": "117", "i": 68839, "v": "भूर्भुवः स्वस्तरुस्तारः सविता प्रपितामहः । यज्ञो यज्ञपतिर्यज्वा यज्ञाङ्गो यज्ञवाहनः ।।"},
{"c": "13.135", "n": "118", "i": 68840, "v": "यज्ञभृद्यज्ञकृद्यज्ञी यज्ञभुग्यज्ञसाधनः । यज्ञान्तकृद्यज्ञगुह्यमन्नमन्नाद एव च ।।"},
{"c": "13.135", "n": "119", "i": 68841, "v": "आत्मयोनिः स्वयंजातो वैखानः सामगायनः । देवकीनन्दनः स्रष्टा क्षितीशः पापनाशनः ।।"},
{"c": "13.135", "n": "120", "i": 68842, "v": "शङ्खभृन्नन्दकी चक्री शार्ङ्गधन्वा गदाधरः । रथाङ्गपाणिरक्षोभ्यः सर्वप्रहरणायुधः ।।"},
{"c": "13.135", "n": "121", "i": 68843, "v": "इतीदं कीर्तनीयस्य केशवस्य महात्मनः । नाम्नां सहस्रं दिव्यानामशेषेण प्रकीर्तितम् ।।"},
{"c": "13.135", "n": "122", "i": 68844, "v": "य इदं शृणुयान्नित्यं यश्चापि परिकीर्तयेत् । नाशुभं प्राप्नुयात्किंचित्सोऽमुत्रेह च मानवः ।।"},
{"c": "13.135", "n": "123", "i": 68845, "v": "वेदान्तगो ब्राह्मणः स्यात्क्षत्रियो विजयी भवेत् । वैश्यो धनसमृद्धः स्याच्छूद्रः सुखमवाप्नुयात् ।।"},
{"c": "13.135", "n": "124", "i": 68846, "v": "धर्मार्थी प्राप्नुयाद्धर्ममर्थार्थी चार्थमाप्नुयात् । कामानवाप्नुयात्कामी प्रजार्थी चाप्नुयात्प्रजाः ।।"},
{"c": "13.135", "n": "125", "i": 68847, "v": "भक्तिमान्यः सदोत्थाय शुचिस्तद्गतमानसः । सहस्रं वासुदेवस्य नाम्नामेतत्प्रकीर्तयेत् ।।"},
{"c": "13.135", "n": "126", "i": 68848, "v": "यशः प्राप्नोति विपुलं ज्ञातिप्राधान्यमेव च । अचलां श्रियमाप्नोति श्रेयश्चाप्नोत्यनुत्तमम् ।।"},
{"c": "13.135", "n": "127", "i": 68849, "v": "न भयं क्वचिदाप्नोति वीर्यं तेजश्च विन्दति । भवत्यरोगो द्युतिमान्बलरूपगुणान्वितः ।।"},
{"c": "13.135", "n": "128", "i": 68850, "v": "रोगार्तो मुच्यते रोगाद्बद्धो मुच्येत बन्धनात् । भयान्मुच्येत भीतश्च मुच्येतापन्न आपदः ।।"},
{"c": "13.135", "n": "129", "i": 68851, "v": "दुर्गाण्यतितरत्याशु पुरुषः पुरुषोत्तमम् । स्तुवन्नामसहस्रेण नित्यं भक्तिसमन्वितः ।।"},
{"c": "13.135", "n": "130", "i": 68852, "v": "वासुदेवाश्रयो मर्त्यो वासुदेवपरायणः । सर्वपापविशुद्धात्मा याति ब्रह्म सनातनम् ।।"},
{"c": "13.135", "n": "131", "i": 68853, "v": "न वासुदेवभक्तानामशुभं विद्यते क्वचित् । जन्ममृत्युजराव्याधिभयं वाप्युपजायते ।।"},
{"c": "13.135", "n": "132", "i": 68854, "v": "इमं स्तवमधीयानः श्रद्धाभक्तिसमन्वितः । युज्येतात्मसुखक्षान्तिश्रीधृतिस्मृतिकीर्तिभिः ।।"},
{"c": "13.135", "n": "133", "i": 68855, "v": "न क्रोधो न च मात्सर्यं न लोभो नाशुभा मतिः । भवन्ति कृतपुण्यानां भक्तानां पुरुषोत्तमे ।।"},
{"c": "13.135", "n": "134", "i": 68856, "v": "द्यौः सचन्द्रार्कनक्षत्रा खं दिशो भूर्महोदधिः । वासुदेवस्य वीर्येण विधृतानि महात्मनः ।।"},
{"c": "13.135", "n": "135", "i": 68857, "v": "ससुरासुरगन्धर्वं सयक्षोरगराक्षसम् । जगद्वशे वर्ततेदं कृष्णस्य सचराचरम् ।।"},
{"c": "13.135", "n": "136", "i": 68858, "v": "इन्द्रियाणि मनो बुद्धिः सत्त्वं तेजो बलं धृतिः । वासुदेवात्मकान्याहुः क्षेत्रं क्षेत्रज्ञ एव च ।।"},
{"c": "13.135", "n": "137", "i": 68859, "v": "सर्वागमानामाचारः प्रथमं परिकल्प्यते । आचारप्रभवो धर्मो धर्मस्य प्रभुरच्युतः ।।"},
{"c": "13.135", "n": "138", "i": 68860, "v": "ऋषयः पितरो देवा महाभूतानि धातवः । जङ्गमाजङ्गमं चेदं जगन्नारायणोद्भवम् ।।"},
{"c": "13.135", "n": "139", "i": 68861, "v": "योगो ज्ञानं तथा सांख्यं विद्याः शिल्पानि कर्म च । वेदाः शास्त्राणि विज्ञानमेतत्सर्वं जनार्दनात् ।।"},
{"c": "13.135", "n": "140", "i": 68862, "v": "एको विष्णुर्महद्भूतं पृथग्भूतान्यनेकशः । त्रीँल्लोकान्व्याप्य भूतात्मा भुङ्क्ते विश्वभुगव्ययः ।।"},
{"c": "13.135", "n": "141", "i": 68863, "v": "इमं स्तवं भगवतो विष्णोर्व्यासेन कीर्तितम् । पठेद्य इच्छेत्पुरुषः श्रेयः प्राप्तुं सुखानि च ।।"},
{"c": "13.135", "n": "142", "i": 68864, "v": "विश्वेश्वरमजं देवं जगतः प्रभवाप्ययम् । भजन्ति ये पुष्कराक्षं न ते यान्ति पराभवम् ।।"},
{"c": "13.136", "t": "युधिष्ठिर उवाच ।"},
{"c": "13.136", "n": "1", "i": 68865, "v": "के पूज्याः के नमस्कार्याः कथं वर्तेत केषु च । किमाचारः कीदृशेषु पितामह न रिष्यते ।।"},
{"c": "13.136", "t": "भीष्म उवाच ।"},
{"c": "13.136", "n": "2", "i": 68866, "v": "ब्राह्मणानां परिभवः सादयेदपि देवताः । ब्राह्मणानां नमस्कर्ता युधिष्ठिर न रिष्यते ।।"},
{"c": "13.136", "n": "3", "i": 68867, "v": "ते पूज्यास्ते नमस्कार्या वर्तेथास्तेषु पुत्रवत् । ते हि लोकानिमान्सर्वान्धारयन्ति मनीषिणः ।।"},
{"c": "13.136", "n": "4", "i": 68868, "v": "ब्राह्मणाः सर्वलोकानां महान्तो धर्मसेतवः । धनत्यागाभिरामाश्च वाक्संयमरताश्च ये ।।"},
{"c": "13.136", "n": "5", "i": 68869, "v": "रमणीयाश्च भूतानां निधानं च धृतव्रताः । प्रणेतारश्च लोकानां शास्त्राणां च यशस्विनः ।।"},
{"c": "13.136", "n": "6", "i": 68870, "v": "तपो येषां धनं नित्यं वाक्चैव विपुलं बलम् । प्रभवश्चापि धर्माणां धर्मज्ञाः सूक्ष्मदर्शिनः ।।"},
{"c": "13.136", "n": "7", "i": 68871, "v": "धर्मकामाः स्थिता धर्मे सुकृतैर्धर्मसेतवः । यानुपाश्रित्य जीवन्ति प्रजाः सर्वाश्चतुर्विधाः ।।"},
{"c": "13.136", "n": "8", "i": 68872, "v": "पन्थानः सर्वनेतारो यज्ञवाहाः सनातनाः । पितृपैतामहीं गुर्वीमुद्वहन्ति धुरं सदा ।।"},
{"c": "13.136", "n": "9", "i": 68873, "v": "धुरि ये नावसीदन्ति विषमे सद्गवा इव । पितृदेवातिथिमुखा हव्यकव्याग्रभोजिनः ।।"},
{"c": "13.136", "n": "10", "i": 68874, "v": "भोजनादेव ये लोकांस्त्रायन्ते महतो भयात् । दीपाः सर्वस्य लोकस्य चक्षुश्चक्षुष्मतामपि ।।"},
{"c": "13.136", "n": "11", "i": 68875, "v": "सर्वशिल्पादिनिधयो निपुणाः सूक्ष्मदर्शिनः । गतिज्ञाः सर्वभूतानामध्यात्मगतिचिन्तकाः ।।"},
{"c": "13.136", "n": "12", "i": 68876, "v": "आदिमध्यावसानानां ज्ञातारश्छिन्नसंशयाः । परावरविशेषज्ञा गन्तारः परमां गतिम् ।।"},
{"c": "13.136", "n": "13", "i": 68877, "v": "विमुक्ता धुतपाप्मानो निर्द्वंद्वा निष्परिग्रहाः । मानार्हा मानिता नित्यं ज्ञानविद्भिर्महात्मभिः ।।"},
{"c": "13.136", "n": "14", "i": 68878, "v": "चन्दने मलपङ्के च भोजनेऽभोजने समाः । समं येषां दुकूलं च शाणक्षौमाजिनानि च ।।"},
{"c": "13.136", "n": "15", "i": 68879, "v": "तिष्ठेयुरप्यभुञ्जाना बहूनि दिवसान्यपि । शोषयेयुश्च गात्राणि स्वाध्यायैः संयतेन्द्रियाः ।।"},
{"c": "13.136", "n": "16", "i": 68880, "v": "अदैवं दैवतं कुर्युर्दैवतं चाप्यदैवतम् । लोकानन्यान्सृजेयुश्च लोकपालांश्च कोपिताः ।।"},
{"c": "13.136", "n": "17", "i": 68881, "v": "अपेयः सागरो येषामभिशापान्महात्मनाम् । येषां कोपाग्निरद्यापि दण्डके नोपशाम्यति ।।"},
{"c": "13.136", "n": "18", "i": 68882, "v": "देवानामपि ये देवाः कारणं कारणस्य च । प्रमाणस्य प्रमाणं च कस्तानभिभवेद्बुधः ।।"},
{"c": "13.136", "n": "19", "i": 68883, "v": "येषां वृद्धश्च बालश्च सर्वः संमानमर्हति । तपोविद्याविशेषात्तु मानयन्ति परस्परम् ।।"},
{"c": "13.136", "n": "20", "i": 68884, "v": "अविद्वान्ब्राह्मणो देवः पात्रं वै पावनं महत् । विद्वान्भूयस्तरो देवः पूर्णसागरसंनिभः ।।"},
{"c": "13.136", "n": "21", "i": 68885, "v": "अविद्वांश्चैव विद्वांश्च ब्राह्मणो दैवतं महत् । प्रणीतश्चाप्रणीतश्च यथाग्निर्दैवतं महत् ।।"},
{"c": "13.136", "n": "22", "i": 68886, "v": "श्मशाने ह्यपि तेजस्वी पावको नैव दुष्यति । हविर्यज्ञेषु च वहन्भूय एवाभिशोभते ।।"},
{"c": "13.136", "n": "23", "i": 68887, "v": "एवं यद्यप्यनिष्टेषु वर्तते सर्वकर्मसु । सर्वथा ब्राह्मणो मान्यो दैवतं विद्धि तत्परम् ।।"},
{"c": "13.137", "t": "युधिष्ठिर उवाच ।"},
{"c": "13.137", "n": "1", "i": 68888, "v": "कां तु ब्राह्मणपूजायां व्युष्टिं दृष्ट्वा जनाधिप । कं वा कर्मोदयं मत्वा तानर्चसि महामते ।।"},
{"c": "13.137", "t": "भीष्म उवाच ।"},
{"c": "13.137", "n": "2", "i": 68889, "v": "अत्राप्युदाहरन्तीममितिहासं पुरातनम् । पवनस्य च संवादमर्जुनस्य च भारत ।।"},
{"c": "13.137", "n": "3", "i": 68890, "v": "सहस्रभुजभृच्छ्रीमान्कार्तवीर्योऽभवत्प्रभुः । अस्य लोकस्य सर्वस्य माहिष्मत्यां महाबलः ।।"},
{"c": "13.137", "n": "4", "i": 68891, "v": "स तु रत्नाकरवतीं सद्वीपां सागराम्बराम् । शशास सर्वां पृथिवीं हैहयः सत्यविक्रमः ।।"},
{"c": "13.137", "n": "5", "i": 68892, "v": "स्ववित्तं तेन दत्तं तु दत्तात्रेयाय कारणे । क्षत्रधर्मं पुरस्कृत्य विनयं श्रुतमेव च ।।"},
{"c": "13.137", "n": "6", "i": 68893, "v": "आराधयामास च तं कृतवीर्यात्मजो मुनिम् । न्यमन्त्रयत संहृष्टः स द्विजश्च वरैस्त्रिभिः ।।"},
{"c": "13.137", "n": "7", "i": 68894, "v": "स वरैश्छन्दितस्तेन नृपो वचनमब्रवीत् । सहस्रबाहुर्भूयां वै चमूमध्ये गृहेऽन्यथा ।।"},
{"c": "13.137", "n": "8", "i": 68895, "v": "मम बाहुसहस्रं तु पश्यन्तां सैनिका रणे । विक्रमेण महीं कृत्स्नां जयेयं विपुलव्रत । तां च धर्मेण संप्राप्य पालयेयमतन्द्रितः ।।"},
{"c": "13.137", "n": "9", "i": 68896, "v": "चतुर्थं तु वरं याचे त्वामहं द्विजसत्तम । तं ममानुग्रहकृते दातुमर्हस्यनिन्दित । अनुशासन्तु मां सन्तो मिथ्यावृत्तं तदाश्रयम् ।।"},
{"c": "13.137", "n": "10", "i": 68897, "v": "इत्युक्तः स द्विजः प्राह तथास्त्विति नराधिपम् । एवं समभवंस्तस्य वरास्ते दीप्ततेजसः ।।"},
{"c": "13.137", "n": "11", "i": 68898, "v": "ततः स रथमास्थाय ज्वलनार्कसमद्युतिः । अब्रवीद्वीर्यसंमोहात्को न्वस्ति सदृशो मया । वीर्यधैर्ययशःशौचैर्विक्रमेणौजसापि वा ।।"},
{"c": "13.137", "n": "12", "i": 68899, "v": "तद्वाक्यान्ते चान्तरिक्षे वागुवाचाशरीरिणी । न त्वं मूढ विजानीषे ब्राह्मणं क्षत्रियाद्वरम् । सहितो ब्राह्मणेनेह क्षत्रियो रक्षति प्रजाः ।।"},
{"c": "13.137", "t": "अर्जुन उवाच ।"},
{"c": "13.137", "n": "13", "i": 68900, "v": "कुर्यां भूतानि तुष्टोऽहं क्रुद्धो नाशं तथा नये । कर्मणा मनसा वाचा न मत्तोऽस्ति वरो द्विजः ।।"},
{"c": "13.137", "n": "14", "i": 68901, "v": "पूर्वो ब्रह्मोत्तरो वादो द्वितीयः क्षत्रियोत्तरः । त्वयोक्तौ यौ तु तौ हेतू विशेषस्त्वत्र दृश्यते ।।"},
{"c": "13.137", "n": "15", "i": 68902, "v": "ब्राह्मणाः संश्रिताः क्षत्रं न क्षत्रं ब्राह्मणाश्रितम् । श्रितान्ब्रह्मोपधा विप्राः खादन्ति क्षत्रियान्भुवि ।।"},
{"c": "13.137", "n": "16", "i": 68903, "v": "क्षत्रियेष्वाश्रितो धर्मः प्रजानां परिपालनम् । क्षत्राद्वृत्तिर्ब्राह्मणानां तैः कथं ब्राह्मणो वरः ।।"},
{"c": "13.137", "n": "17", "i": 68904, "v": "सर्वभूतप्रधानांस्तान्भैक्षवृत्तीनहं सदा । आत्मसंभावितान्विप्रान्स्थापयाम्यात्मनो वशे ।।"},
{"c": "13.137", "n": "18", "i": 68905, "v": "कथितं ह्यनया सत्यं गायत्र्या कन्यया दिवि । विजेष्याम्यवशान्सर्वान्ब्राह्मणांश्चर्मवाससः ।।"},
{"c": "13.137", "n": "19", "i": 68906, "v": "न च मां च्यावयेद्राष्ट्रात्त्रिषु लोकेषु कश्चन । देवो वा मानुषो वापि तस्माज्ज्येष्ठो द्विजादहम् ।।"},
{"c": "13.137", "n": "20", "i": 68907, "v": "अद्य ब्रह्मोत्तरं लोकं करिष्ये क्षत्रियोत्तरम् । न हि मे संयुगे कश्चित्सोढुमुत्सहते बलम् ।।"},
{"c": "13.137", "n": "21", "i": 68908, "v": "अर्जुनस्य वचः श्रुत्वा वित्रस्ताभून्निशाचरी । अथैनमन्तरिक्षस्थस्ततो वायुरभाषत ।।"},
{"c": "13.137", "n": "22", "i": 68909, "v": "त्यजैनं कलुषं भावं ब्राह्मणेभ्यो नमस्कुरु । एतेषां कुर्वतः पापं राष्ट्रक्षोभो हि ते भवेत् ।।"},
{"c": "13.137", "n": "23", "i": 68910, "v": "अथ वा त्वां महीपाल शमयिष्यन्ति वै द्विजाः । निरसिष्यन्ति वा राष्ट्राद्धतोत्साहं महाबलाः ।।"},
{"c": "13.137", "n": "24", "i": 68911, "v": "तं राजा कस्त्वमित्याह ततस्तं प्राह मारुतः । वायुर्वै देवदूतोऽस्मि हितं त्वां प्रब्रवीम्यहम् ।।"},
{"c": "13.137", "t": "अर्जुन उवाच ।"},
{"c": "13.137", "n": "25", "i": 68912, "v": "अहो त्वयाद्य विप्रेषु भक्तिरागः प्रदर्शितः । यादृशं पृथिवी भूतं तादृशं ब्रूहि वै द्विजम् ।।"},
{"c": "13.137", "n": "26", "i": 68913, "v": "वायोर्वा सदृशं किंचिद्ब्रूहि त्वं ब्राह्मणोत्तमम् । अपां वै सदृशं ब्रूहि सूर्यस्य नभसोऽपि वा ।।"},
{"c": "13.138", "t": "वायुरुवाच ।"},
{"c": "13.138", "n": "1", "i": 68914, "v": "शृणु मूढ गुणान्कांश्चिद्ब्राह्मणानां महात्मनाम् । ये त्वया कीर्तिता राजंस्तेभ्योऽथ ब्राह्मणो वरः ।।"},
{"c": "13.138", "n": "2", "i": 68915, "v": "त्यक्त्वा महीत्वं भूमिस्तु स्पर्धयाङ्गनृपस्य ह । नाशं जगाम तां विप्रो व्यष्टम्भयत कश्यपः ।।"},
{"c": "13.138", "n": "3", "i": 68916, "v": "अक्षया ब्राह्मणा राजन्दिवि चेह च नित्यदा । अपिबत्तेजसा ह्यापः स्वयमेवाङ्गिराः पुरा ।।"},
{"c": "13.138", "n": "4", "i": 68917, "v": "स ताः पिबन्क्षीरमिव नातृप्यत महातपाः । अपूरयन्महौघेन महीं सर्वां च पार्थिव ।।"},
{"c": "13.138", "n": "5", "i": 68918, "v": "तस्मिन्नहं च क्रुद्धे वै जगत्त्यक्त्वा ततो गतः । व्यतिष्ठमग्निहोत्रे च चिरमङ्गिरसो भयात् ।।"},
{"c": "13.138", "n": "6", "i": 68919, "v": "अभिशप्तश्च भगवान्गौतमेन पुरंदरः । अहल्यां कामयानो वै धर्मार्थं च न हिंसितः ।।"},
{"c": "13.138", "n": "7", "i": 68920, "v": "तथा समुद्रो नृपते पूर्णो मृष्टेन वारिणा । ब्राह्मणैरभिशप्तः सँल्लवणोदः कृतो विभो ।।"},
{"c": "13.138", "n": "8", "i": 68921, "v": "सुवर्णवर्णो निर्धूमः संहतोर्ध्वशिखः कविः । क्रुद्धेनाङ्गिरसा शप्तो गुणैरेतैर्विवर्जितः ।।"},
{"c": "13.138", "n": "9", "i": 68922, "v": "मरुतश्चूर्णितान्पश्य येऽहसन्त महोदधिम् । सुवर्णधारिणा नित्यमवशप्ता द्विजातिना ।।"},
{"c": "13.138", "n": "10", "i": 68923, "v": "समो न त्वं द्विजातिभ्यः श्रेष्ठं विद्धि नराधिप । गर्भस्थान्ब्राह्मणान्सम्यङ्नमस्यति किल प्रभुः ।।"},
{"c": "13.138", "n": "11", "i": 68924, "v": "दण्डकानां महद्राज्यं ब्राह्मणेन विनाशितम् । तालजङ्घं महत्क्षत्रमौर्वेणैकेन नाशितम् ।।"},
{"c": "13.138", "n": "12", "i": 68925, "v": "त्वया च विपुलं राज्यं बलं धर्मः श्रुतं तथा । दत्तात्रेयप्रसादेन प्राप्तं परमदुर्लभम् ।।"},
{"c": "13.138", "n": "13", "i": 68926, "v": "अग्निं त्वं यजसे नित्यं कस्मादर्जुन ब्राह्मणम् । स हि सर्वस्य लोकस्य हव्यवाट्किं न वेत्सि तम् ।।"},
{"c": "13.138", "n": "14", "i": 68927, "v": "अथ वा ब्राह्मणश्रेष्ठमनु भूतानुपालकम् । कर्तारं जीवलोकस्य कस्माज्जानन्विमुह्यसे ।।"},
{"c": "13.138", "n": "15", "i": 68928, "v": "तथा प्रजापतिर्ब्रह्मा अव्यक्तः प्रभवाप्ययः । येनेदं निखिलं विश्वं जनितं स्थावरं चरम् ।।"},
{"c": "13.138", "n": "16", "i": 68929, "v": "अण्डजातं तु ब्रह्माणं केचिदिच्छन्त्यपण्डिताः । अण्डाद्भिन्नाद्बभुः शैला दिशोऽम्भः पृथिवी दिवम् ।।"},
{"c": "13.138", "n": "17", "i": 68930, "v": "द्रष्टव्यं नैतदेवं हि कथं ज्यायस्तमो हि सः । स्मृतमाकाशमण्डं तु तस्माज्जातः पितामहः ।।"},
{"c": "13.138", "n": "18", "i": 68931, "v": "तिष्ठेत्कथमिति ब्रूहि न किंचिद्धि तदा भवेत् । अहंकार इति प्रोक्तः सर्वतेजोगतः प्रभुः ।।"},
{"c": "13.138", "n": "19", "i": 68932, "v": "नास्त्यण्डमस्ति तु ब्रह्मा स राजँल्लोकभावनः । इत्युक्तः स तदा तूष्णीमभूद्वायुस्तमब्रवीत् ।।"},
{"c": "13.139", "t": "वायुरुवाच ।"},
{"c": "13.139", "n": "1", "i": 68933, "v": "इमां भूमिं ब्राह्मणेभ्यो दित्सुर्वै दक्षिणां पुरा । अङ्गो नाम नृपो राजंस्ततश्चिन्तां मही ययौ ।।"},
{"c": "13.139", "n": "2", "i": 68934, "v": "धारणीं सर्वभूतानामयं प्राप्य वरो नृपः । कथमिच्छति मां दातुं द्विजेभ्यो ब्रह्मणः सुताम् ।।"},
{"c": "13.139", "n": "3", "i": 68935, "v": "साहं त्यक्त्वा गमिष्यामि भूमित्वं ब्रह्मणः पदम् । अयं सराष्ट्रो नृपतिर्मा भूदिति ततोऽगमत् ।।"},
{"c": "13.139", "n": "4", "i": 68936, "v": "ततस्तां कश्यपो दृष्ट्वा व्रजन्तीं पृथिवीं तदा । प्रविवेश महीं सद्यो मुक्त्वात्मानं समाहितः ।।"},
{"c": "13.139", "n": "5", "i": 68937, "v": "रुद्धा सा सर्वतो जज्ञे तृणौषधिसमन्विता । धर्मोत्तरा नष्टभया भूमिरासीत्ततो नृप ।।"},
{"c": "13.139", "n": "6", "i": 68938, "v": "एवं वर्षसहस्राणि दिव्यानि विपुलव्रतः । त्रिंशतं कश्यपो राजन्भूमिरासीदतन्द्रितः ।।"},
{"c": "13.139", "n": "7", "i": 68939, "v": "अथागम्य महाराज नमस्कृत्य च कश्यपम् । पृथिवी काश्यपी जज्ञे सुता तस्य महात्मनः ।।"},
{"c": "13.139", "n": "8", "i": 68940, "v": "एष राजन्नीदृशो वै ब्राह्मणः कश्यपोऽभवत् । अन्यं प्रब्रूहि वापि त्वं कश्यपात्क्षत्रियं वरम् ।।"},
{"c": "13.139", "n": "9", "i": 68941, "v": "तूष्णीं बभूव नृपतिः पवनस्त्वब्रवीत्पुनः । शृणु राजन्नुतथ्यस्य जातस्याङ्गिरसे कुले ।।"},
{"c": "13.139", "n": "10", "i": 68942, "v": "भद्रा सोमस्य दुहिता रूपेण परमा मता । तस्यास्तुल्यं पतिं सोम उतथ्यं समपश्यत ।।"},
{"c": "13.139", "n": "11", "i": 68943, "v": "सा च तीव्रं तपस्तेपे महाभागा यशस्विनी । उतथ्यं तु महाभागं तत्कृतेऽवरयत्तदा ।।"},
{"c": "13.139", "n": "12", "i": 68944, "v": "तत आहूय सोतथ्यं ददावत्र यशस्विनीम् । भार्यार्थे स च जग्राह विधिवद्भूरिदक्षिण ।।"},
{"c": "13.139", "n": "13", "i": 68945, "v": "तां त्वकामयत श्रीमान्वरुणः पूर्वमेव ह । स चागम्य वनप्रस्थं यमुनायां जहार ताम् ।।"},
{"c": "13.139", "n": "14", "i": 68946, "v": "जलेश्वरस्तु हृत्वा तामनयत्स्वपुरं प्रति । परमाद्भुतसंकाशं षट्सहस्रशतह्रदम् ।।"},
{"c": "13.139", "n": "15", "i": 68947, "v": "न हि रम्यतरं किंचित्तस्मादन्यत्पुरोत्तमम् । प्रासादैरप्सरोभिश्च दिव्यैः कामैश्च शोभितम् । तत्र देवस्तया सार्धं रेमे राजञ्जलेश्वरः ।।"},
{"c": "13.139", "n": "16", "i": 68948, "v": "अथाख्यातमुतथ्याय ततः पत्न्यवमर्दनम् ।।"},
{"c": "13.139", "n": "17", "i": 68949, "v": "तच्छ्रुत्वा नारदात्सर्वमुतथ्यो नारदं तदा । प्रोवाच गच्छ ब्रूहि त्वं वरुणं परुषं वचः । मद्वाक्यान्मुञ्च मे भार्यां कस्माद्वा हृतवानसि ।।"},
{"c": "13.139", "n": "18", "i": 68950, "v": "लोकपालोऽसि लोकानां न लोकस्य विलोपकः । सोमेन दत्ता भार्या मे त्वया चापहृताद्य वै ।।"},
{"c": "13.139", "n": "19", "i": 68951, "v": "इत्युक्तो वचनात्तस्य नारदेन जलेश्वरः । मुञ्च भार्यामुतथ्यस्येत्यथ तं वरुणोऽब्रवीत् । ममैषा सुप्रिया भार्या नैनामुत्स्रष्टुमुत्सहे ।।"},
{"c": "13.139", "n": "20", "i": 68952, "v": "इत्युक्तो वरुणेनाथ नारदः प्राप्य तं मुनिम् । उतथ्यमब्रवीद्वाक्यं नातिहृष्टमना इव ।।"},
{"c": "13.139", "n": "21", "i": 68953, "v": "गले गृहीत्वा क्षिप्तोऽस्मि वरुणेन महामुने । न प्रयच्छति ते भार्यां यत्ते कार्यं कुरुष्व तत् ।।"},
{"c": "13.139", "n": "22", "i": 68954, "v": "नारदस्य वचः श्रुत्वा क्रुद्धः प्राज्वलदङ्गिराः । अपिबत्तेजसा वारि विष्टभ्य सुमहातपाः ।।"},
{"c": "13.139", "n": "23", "i": 68955, "v": "पीयमाने च सर्वस्मिंस्तोये वै सलिलेश्वरः । सुहृद्भिः क्षिप्यमाणोऽपि नैवामुञ्चत तां तदा ।।"},
{"c": "13.139", "n": "24", "i": 68956, "v": "ततः क्रुद्धोऽब्रवीद्भूमिमुतथ्यो ब्राह्मणोत्तमः । दर्शयस्व स्थलं भद्रे षट्सहस्रशतह्रदम् ।।"},
{"c": "13.139", "n": "25", "i": 68957, "v": "ततस्तदिरिणं जातं समुद्रश्चापसर्पितः । तस्माद्देशान्नदीं चैव प्रोवाचासौ द्विजोत्तमः ।।"},
{"c": "13.139", "n": "26", "i": 68958, "v": "अदृश्या गच्छ भीरु त्वं सरस्वति मरुं प्रति । अपुण्य एष भवतु देशस्त्यक्तस्त्वया शुभे ।।"},
{"c": "13.139", "n": "27", "i": 68959, "v": "तस्मिन्संचूर्णिते देशे भद्रामादाय वारिपः । अददाच्छरणं गत्वा भार्यामाङ्गिरसाय वै ।।"},
{"c": "13.139", "n": "28", "i": 68960, "v": "प्रतिगृह्य तु तां भार्यामुतथ्यः सुमनाभवत् । मुमोच च जगद्दुःखाद्वरुणं चैव हैहय ।।"},
{"c": "13.139", "n": "29", "i": 68961, "v": "ततः स लब्ध्वा तां भार्यां वरुणं प्राह धर्मवित् । उतथ्यः सुमहातेजा यत्तच्छृणु नराधिप ।।"},
{"c": "13.139", "n": "30", "i": 68962, "v": "मयैषा तपसा प्राप्ता क्रोशतस्ते जलाधिप । इत्युक्त्वा तामुपादाय स्वमेव भवनं ययौ ।।"},
{"c": "13.139", "n": "31", "i": 68963, "v": "एष राजन्नीदृशो वै उतथ्यो ब्राह्मणर्षभः । ब्रवीम्यहं ब्रूहि वा त्वमुतथ्यात्क्षत्रियं वरम् ।।"},
{"c": "13.140", "t": "भीष्म उवाच ।"},
{"c": "13.140", "n": "1", "i": 68964, "v": "इत्युक्तः स तदा तूष्णीमभूद्वायुस्ततोऽब्रवीत् । शृणु राजन्नगस्त्यस्य माहात्म्यं ब्राह्मणस्य ह ।।"},
{"c": "13.140", "n": "2", "i": 68965, "v": "असुरैर्निर्जिता देवा निरुत्साहाश्च ते कृताः । यज्ञाश्चैषां हृताः सर्वे पितृभ्यश्च स्वधा तथा ।।"},
{"c": "13.140", "n": "3", "i": 68966, "v": "कर्मेज्या मानवानां च दानवैर्हैहयर्षभ । भ्रष्टैश्वर्यास्ततो देवाश्चेरुः पृथ्वीमिति श्रुतिः ।।"},
{"c": "13.140", "n": "4", "i": 68967, "v": "ततः कदाचित्ते राजन्दीप्तमादित्यवर्चसम् । ददृशुस्तेजसा युक्तमगस्त्यं विपुलव्रतम् ।।"},
{"c": "13.140", "n": "5", "i": 68968, "v": "अभिवाद्य च तं देवा दृष्ट्वा च यशसा वृतम् । इदमूचुर्महात्मानं वाक्यं काले जनाधिप ।।"},
{"c": "13.140", "n": "6", "i": 68969, "v": "दानवैर्युधि भग्नाः स्म तथैश्वर्याच्च भ्रंशिताः । तदस्मान्नो भयात्तीव्रात्त्राहि त्वं मुनिपुंगव ।।"},
{"c": "13.140", "n": "7", "i": 68970, "v": "इत्युक्तः स तदा देवैरगस्त्यः कुपितोऽभवत् । प्रजज्वाल च तेजस्वी कालाग्निरिव संक्षये ।।"},
{"c": "13.140", "n": "8", "i": 68971, "v": "तेन दीप्तांशुजालेन निर्दग्धा दानवास्तदा । अन्तरिक्षान्महाराज न्यपतन्त सहस्रशः ।।"},
{"c": "13.140", "n": "9", "i": 68972, "v": "दह्यमानास्तु ते दैत्यास्तस्यागस्त्यस्य तेजसा । उभौ लोकौ परित्यज्य ययुः काष्ठां स्म दक्षिणाम् ।।"},
{"c": "13.140", "n": "10", "i": 68973, "v": "बलिस्तु यजते यज्ञमश्वमेधं महीं गतः । येऽन्ये स्वस्था महीस्थाश्च ते न दग्धा महासुराः ।।"},
{"c": "13.140", "n": "11", "i": 68974, "v": "ततो लोकाः पुनः प्राप्ताः सुरैः शान्तं च तद्रजः । अथैनमब्रुवन्देवा भूमिष्ठानसुराञ्जहि ।।"},
{"c": "13.140", "n": "12", "i": 68975, "v": "इत्युक्त आह देवान्स न शक्नोमि महीगतान् । दग्धुं तपो हि क्षीयेन्मे धक्ष्यामीति च पार्थिव ।।"},
{"c": "13.140", "n": "13", "i": 68976, "v": "एवं दग्धा भगवता दानवाः स्वेन तेजसा । अगस्त्येन तदा राजंस्तपसा भावितात्मना ।।"},
{"c": "13.140", "n": "14", "i": 68977, "v": "ईदृशश्चाप्यगस्त्यो हि कथितस्ते मयानघ । ब्रवीम्यहं ब्रूहि वा त्वमगस्त्यात्क्षत्रियं वरम् ।।"},
{"c": "13.140", "n": "15", "i": 68978, "v": "इत्युक्तः स तदा तूष्णीमभूद्वायुस्ततोऽब्रवीत् । शृणु राजन्वसिष्ठस्य मुख्यं कर्म यशस्विनः ।।"},
{"c": "13.140", "n": "16", "i": 68979, "v": "आदित्याः सत्रमासन्त सरो वै मानसं प्रति । वसिष्ठं मनसा गत्वा श्रुत्वा तत्रास्य गोचरम् ।।"},
{"c": "13.140", "n": "17", "i": 68980, "v": "यजमानांस्तु तान्दृष्ट्वा व्यग्रान्दीक्षानुकर्शितान् । हन्तुमिच्छन्ति शैलाभाः खलिनो नाम दानवाः ।।"},
{"c": "13.140", "n": "18", "i": 68981, "v": "अदूरात्तु ततस्तेषां ब्रह्मदत्तवरं सरः । हता हता वै ते तत्र जीवन्त्याप्लुत्य दानवाः ।।"},
{"c": "13.140", "n": "19", "i": 68982, "v": "ते प्रगृह्य महाघोरान्पर्वतान्परिघान्द्रुमान् । विक्षोभयन्तः सलिलमुत्थिताः शतयोजनम् ।।"},
{"c": "13.140", "n": "20", "i": 68983, "v": "अभ्यद्रवन्त देवांस्ते सहस्राणि दशैव ह । ततस्तैरर्दिता देवाः शरणं वासवं ययुः ।।"},
{"c": "13.140", "n": "21", "i": 68984, "v": "स च तैर्व्यथितः शक्रो वसिष्ठं शरणं ययौ । ततोऽभयं ददौ तेभ्यो वसिष्ठो भगवानृषिः ।।"},
{"c": "13.140", "n": "22", "i": 68985, "v": "तथा तान्दुःखिताञ्जानन्नानृशंस्यपरो मुनिः । अयत्नेनादहत्सर्वान्खलिनः स्वेन तेजसा ।।"},
{"c": "13.140", "n": "23", "i": 68986, "v": "कैलासं प्रस्थितां चापि नदीं गङ्गां महातपाः । आनयत्तत्सरो दिव्यं तया भिन्नं च तत्सरः ।।"},
{"c": "13.140", "n": "24", "i": 68987, "v": "सरो भिन्नं तया नद्या सरयूः सा ततोऽभवत् । हताश्च खलिनो यत्र स देशः खलिनोऽभवत् ।।"},
{"c": "13.140", "n": "25", "i": 68988, "v": "एवं सेन्द्रा वसिष्ठेन रक्षितास्त्रिदिवौकसः । ब्रह्मदत्तवराश्चैव हता दैत्या महात्मना ।।"},
{"c": "13.140", "n": "26", "i": 68989, "v": "एतत्कर्म वसिष्ठस्य कथितं ते मयानघ । ब्रवीम्यहं ब्रूहि वा त्वं वसिष्ठात्क्षत्रियं वरम् ।।"},
{"c": "13.141", "t": "भीष्म उवाच ।"},
{"c": "13.141", "n": "1", "i": 68990, "v": "इत्युक्तस्त्वर्जुनस्तूष्णीमभूद्वायुस्तमब्रवीत् । शृणु मे हैहयश्रेष्ठ कर्मात्रेः सुमहात्मनः ।।"},
{"c": "13.141", "n": "2", "i": 68991, "v": "घोरे तमस्ययुध्यन्त सहिता देवदानवाः । अविध्यत शरैस्तत्र स्वर्भानुः सोमभास्करौ ।।"},
{"c": "13.141", "n": "3", "i": 68992, "v": "अथ ते तमसा ग्रस्ता निहन्यन्ते स्म दानवैः । देवा नृपतिशार्दूल सहैव बलिभिस्तदा ।।"},
{"c": "13.141", "n": "4", "i": 68993, "v": "असुरैर्वध्यमानास्ते क्षीणप्राणा दिवौकसः । अपश्यन्त तपस्यन्तमत्रिं विप्रं महावने ।।"},
{"c": "13.141", "n": "5", "i": 68994, "v": "अथैनमब्रुवन्देवाः शान्तक्रोधं जितेन्द्रियम् । असुरैरिषुभिर्विद्धौ चन्द्रादित्याविमावुभौ ।।"},
{"c": "13.141", "n": "6", "i": 68995, "v": "वयं वध्यामहे चापि शत्रुभिस्तमसावृते । नाधिगच्छाम शान्तिं च भयात्त्रायस्व नः प्रभो ।।"},
{"c": "13.141", "n": "7", "i": 68996, "v": "कथं रक्षामि भवतस्तेऽब्रुवंश्चन्द्रमा भव । तिमिरघ्नश्च सविता दस्युहा चैव नो भव ।।"},
{"c": "13.141", "n": "8", "i": 68997, "v": "एवमुक्तस्तदात्रिस्तु तमोनुदभवच्छशी । अपश्यत्सौम्यभावं च सूर्यस्य प्रतिदर्शनम् ।।"},
{"c": "13.141", "n": "9", "i": 68998, "v": "दृष्ट्वा नातिप्रभं सोमं तथा सूर्यं च पार्थिव । प्रकाशमकरोदत्रिस्तपसा स्वेन संयुगे ।।"},
{"c": "13.141", "n": "10", "i": 68999, "v": "जगद्वितिमिरं चापि प्रदीप्तमकरोत्तदा । व्यजयच्छत्रुसंघांश्च देवानां स्वेन तेजसा ।।"},
{"c": "13.141", "n": "11", "i": 69000, "v": "अत्रिणा दह्यमानांस्तान्दृष्ट्वा देवा महासुरान् । पराक्रमैस्तेऽपि तदा व्यत्यघ्नन्नत्रिरक्षिताः ।।"},
{"c": "13.141", "n": "12", "i": 69001, "v": "उद्भासितश्च सविता देवास्त्राता हतासुराः । अत्रिणा त्वथ सोमत्वं कृतमुत्तमतेजसा ।।"},
{"c": "13.141", "n": "13", "i": 69002, "v": "अद्वितीयेन मुनिना जपता चर्मवाससा । फलभक्षेण राजर्षे पश्य कर्मात्रिणा कृतम् ।।"},
{"c": "13.141", "n": "14", "i": 69003, "v": "तस्यापि विस्तरेणोक्तं कर्मात्रेः सुमहात्मनः । ब्रवीम्यहं ब्रूहि वा त्वमत्रितः क्षत्रियं वरम् ।।"},
{"c": "13.141", "n": "15", "i": 69004, "v": "इत्युक्तस्त्वर्जुनस्तूष्णीमभूद्वायुस्तमब्रवीत् । शृणु राजन्महत्कर्म च्यवनस्य महात्मनः ।।"},
{"c": "13.141", "n": "16", "i": 69005, "v": "अश्विनोः प्रतिसंश्रुत्य च्यवनः पाकशासनम् । प्रोवाच सहितं देवैः सोमपावश्विनौ कुरु ।।"},
{"c": "13.141", "t": "इन्द्र उवाच ।"},
{"c": "13.141", "n": "17", "i": 69006, "v": "अस्माभिर्वर्जितावेतौ भवेतां सोमपौ कथम् । देवैर्न संमितावेतौ तस्मान्मैवं वदस्व नः ।।"},
{"c": "13.141", "n": "18", "i": 69007, "v": "अश्विभ्यां सह नेच्छामः पातुं सोमं महाव्रत । पिबन्त्वन्ये यथाकामं नाहं पातुमिहोत्सहे ।।"},
{"c": "13.141", "t": "च्यवन उवाच ।"},
{"c": "13.141", "n": "19", "i": 69008, "v": "न चेत्करिष्यसि वचो मयोक्तं बलसूदन । मया प्रमथितः सद्यः सोमं पास्यसि वै मखे ।।"},
{"c": "13.141", "n": "20", "i": 69009, "v": "ततः कर्म समारब्धं हिताय सहसाश्विनोः । च्यवनेन ततो मन्त्रैरभिभूताः सुराभवन् ।।"},
{"c": "13.141", "n": "21", "i": 69010, "v": "तत्तु कर्म समारब्धं दृष्ट्वेन्द्रः क्रोधमूर्छितः । उद्यम्य विपुलं शैलं च्यवनं समुपाद्रवत् । तथा वज्रेण भगवानमर्षाकुललोचनः ।।"},
{"c": "13.141", "n": "22", "i": 69011, "v": "तमापतन्तं दृष्ट्वैव च्यवनस्तपसान्वितः । अद्भिः सिक्त्वास्तम्भयत्तं सवज्रं सहपर्वतम् ।।"},
{"c": "13.141", "n": "23", "i": 69012, "v": "अथेन्द्रस्य महाघोरं सोऽसृजच्छत्रुमेव ह । मदं मन्त्राहुतिमयं व्यादितास्यं महामुनिः ।।"},
{"c": "13.141", "n": "24", "i": 69013, "v": "तस्य दन्तसहस्रं तु बभूव शतयोजनम् । द्वियोजनशतास्तस्य दंष्ट्राः परमदारुणाः । हनुस्तस्याभवद्भूमावेकश्चास्यास्पृशद्दिवम् ।।"},
{"c": "13.141", "n": "25", "i": 69014, "v": "जिह्वामूले स्थितास्तस्य सर्वे देवाः सवासवाः । तिमेरास्यमनुप्राप्ता यथा मत्स्या महार्णवे ।।"},
{"c": "13.141", "n": "26", "i": 69015, "v": "ते संमन्त्र्य ततो देवा मदस्यास्यगतास्तदा । अब्रुवन्सहिताः शक्रं प्रणमास्मै द्विजातये । अश्विभ्यां सह सोमं च पिबामो विगतज्वराः ।।"},
{"c": "13.141", "n": "27", "i": 69016, "v": "ततः स प्रणतः शक्रश्चकार च्यवनस्य तत् । च्यवनः कृतवांस्तौ चाप्यश्विनौ सोमपीथिनौ ।।"},
{"c": "13.141", "n": "28", "i": 69017, "v": "ततः प्रत्याहरत्कर्म मदं च व्यभजन्मुनिः । अक्षेषु मृगयायां च पाने स्त्रीषु च वीर्यवान् ।।"},
{"c": "13.141", "n": "29", "i": 69018, "v": "एतैर्दोषैर्नरो राजन्क्षयं याति न संशयः । तस्मादेतान्नरो नित्यं दूरतः परिवर्जयेत् ।।"},
{"c": "13.141", "n": "30", "i": 69019, "v": "एतत्ते च्यवनस्यापि कर्म राजन्प्रकीर्तितम् । ब्रवीम्यहं ब्रूहि वा त्वं च्यवनात्क्षत्रियं वरम् ।।"},
{"c": "13.142", "t": "भीष्म उवाच ।"},
{"c": "13.142", "n": "1", "i": 69020, "v": "तूष्णीमासीदर्जुनस्तु पवनस्त्वब्रवीत्पुनः । शृणु मे ब्राह्मणेष्वेव मुख्यं कर्म जनाधिप ।।"},
{"c": "13.142", "n": "2", "i": 69021, "v": "मदस्यास्यमनुप्राप्ता यदा सेन्द्रा दिवौकसः । तदेयं च्यवनेनेह हृता तेषां वसुंधरा ।।"},
{"c": "13.142", "n": "3", "i": 69022, "v": "उभौ लोकौ हृतौ मत्वा ते देवा दुःखिताभवन् । शोकार्ताश्च महात्मानं ब्रह्माणं शरणं ययुः ।।"},
{"c": "13.142", "t": "देवा ऊचुः ।"},
{"c": "13.142", "n": "4", "i": 69023, "v": "मदास्यव्यतिषिक्तानामस्माकं लोकपूजित । च्यवनेन हृता भूमिः कपैश्चापि दिवं प्रभो ।।"},
{"c": "13.142", "t": "ब्रह्मोवाच ।"},
{"c": "13.142", "n": "5", "i": 69024, "v": "गच्छध्वं शरणं विप्रानाशु सेन्द्रा दिवौकसः । प्रसाद्य तानुभौ लोकाववाप्स्यथ यथा पुरा ।।"},
{"c": "13.142", "n": "6", "i": 69025, "v": "ते ययुः शरणं विप्रांस्त ऊचुः काञ्जयामहे । इत्युक्तास्ते द्विजान्प्राहुर्जयतेह कपानिति । भूगतान्हि विजेतारो वयमित्येव पार्थिव ।।"},
{"c": "13.142", "n": "7", "i": 69026, "v": "ततः कर्म समारब्धं ब्राह्मणैः कपनाशनम् । तच्छ्रुत्वा प्रेषितो दूतो ब्राह्मणेभ्यो धनी कपैः ।।"},
{"c": "13.142", "n": "8", "i": 69027, "v": "स च तान्ब्राह्मणानाह धनी कपवचो यथा । भवद्भिः सदृशाः सर्वे कपाः किमिह वर्तते ।।"},
{"c": "13.142", "n": "9", "i": 69028, "v": "सर्वे वेदविदः प्राज्ञाः सर्वे च क्रतुयाजिनः । सर्वे सत्यव्रताश्चैव सर्वे तुल्या महर्षिभिः ।।"},
{"c": "13.142", "n": "10", "i": 69029, "v": "श्रीश्चैव रमते तेषु धारयन्ति श्रियं च ते । वृथा दारान्न गच्छन्ति वृथामांसं न भुञ्जते ।।"},
{"c": "13.142", "n": "11", "i": 69030, "v": "दीप्तमग्निं जुह्वति च गुरूणां वचने स्थिताः । सर्वे च नियतात्मानो बालानां संविभागिनः ।।"},
{"c": "13.142", "n": "12", "i": 69031, "v": "उपेत्य शकटैर्यान्ति न सेवन्ति रजस्वलाम् । अभुक्तवत्सु नाश्नन्ति दिवा चैव न शेरते ।।"},
{"c": "13.142", "n": "13", "i": 69032, "v": "एतैश्चान्यैश्च बहुभिर्गुणैर्युक्तान्कथं कपान् । विजेष्यथ निवर्तध्वं निवृत्तानां शुभं हि वः ।।"},
{"c": "13.142", "t": "ब्राह्मणा ऊचुः ।"},
{"c": "13.142", "n": "14", "i": 69033, "v": "कपान्वयं विजेष्यामो ये देवास्ते वयं स्मृताः । तस्माद्वध्याः कपास्माकं धनिन्याहि यथागतम् ।।"},
{"c": "13.142", "n": "15", "i": 69034, "v": "धनी गत्वा कपानाह न वो विप्राः प्रियंकराः । गृहीत्वास्त्राण्यथो विप्रान्कपाः सर्वे समाद्रवन् ।।"},
{"c": "13.142", "n": "16", "i": 69035, "v": "समुदग्रध्वजान्दृष्ट्वा कपान्सर्वे द्विजातयः । व्यसृजञ्ज्वलितानग्नीन्कपानां प्राणनाशनान् ।।"},
{"c": "13.142", "n": "17", "i": 69036, "v": "ब्रह्मसृष्टा हव्यभुजः कपान्भुक्त्वा सनातनाः । नभसीव यथाभ्राणि व्यराजन्त नराधिप । प्रशशंसुर्द्विजांश्चैव ब्रह्माणं च यशस्विनम् ।।"},
{"c": "13.142", "n": "18", "i": 69037, "v": "तेषां तेजस्तथा वीर्यं देवानां ववृधे ततः । अवाप्नुवंश्चामरत्वं त्रिषु लोकेषु पूजितम् ।।"},
{"c": "13.142", "n": "19", "i": 69038, "v": "इत्युक्तवचनं वायुमर्जुनः प्रत्यभाषत । प्रतिपूज्य महाबाहो यत्तच्छृणु नराधिप ।।"},
{"c": "13.142", "n": "20", "i": 69039, "v": "जीवाम्यहं ब्राह्मणार्थे सर्वथा सततं प्रभो । ब्रह्मणे ब्राह्मणेभ्यश्च प्रणमामि च नित्यशः ।।"},
{"c": "13.142", "n": "21", "i": 69040, "v": "दत्तात्रेयप्रसादाच्च मया प्राप्तमिदं यशः । लोके च परमा कीर्तिर्धर्मश्च चरितो महान् ।।"},
{"c": "13.142", "n": "22", "i": 69041, "v": "अहो ब्राह्मणकर्माणि यथा मारुत तत्त्वतः । त्वया प्रोक्तानि कार्त्स्न्येन श्रुतानि प्रयतेन ह ।।"},
{"c": "13.142", "t": "वायुरुवाच ।"},
{"c": "13.142", "n": "23", "i": 69042, "v": "ब्राह्मणान्क्षत्रधर्मेण पालयस्वेन्द्रियाणि च । भृगुभ्यस्ते भयं घोरं तत्तु कालाद्भविष्यति ।।"},
{"c": "13.143", "t": "युधिष्ठिर उवाच ।"},
{"c": "13.143", "n": "1", "i": 69043, "v": "ब्राह्मणानर्चसे राजन्सततं संशितव्रतान् । कं तु कर्मोदयं दृष्ट्वा तानर्चसि नराधिप ।।"},
{"c": "13.143", "n": "2", "i": 69044, "v": "कां वा ब्राह्मणपूजायां व्युष्टिं दृष्ट्वा महाव्रत । तानर्चसि महाबाहो सर्वमेतद्वदस्व मे ।।"},
{"c": "13.143", "t": "भीष्म उवाच ।"},
{"c": "13.143", "n": "3", "i": 69045, "v": "एष ते केशवः सर्वमाख्यास्यति महामतिः । व्युष्टिं ब्राह्मणपूजायां दृष्टव्युष्टिर्महाव्रतः ।।"},
{"c": "13.143", "n": "4", "i": 69046, "v": "बलं श्रोत्रे वाङ्मनश्चक्षुषी च; ज्ञानं तथा न विशुद्धं ममाद्य । देहन्यासो नातिचिरान्मतो मे; न चातितूर्णं सविताद्य याति ।।"},
{"c": "13.143", "n": "5", "i": 69047, "v": "उक्ता धर्मा ये पुराणे महान्तो; ब्राह्मणानां क्षत्रियाणां विशां च । पौराणं ये दण्डमुपासते च; शेषं कृष्णादुपशिक्षस्व पार्थ ।।"},
{"c": "13.143", "n": "6", "i": 69048, "v": "अहं ह्येनं वेद्मि तत्त्वेन कृष्णं; योऽयं हि यच्चास्य बलं पुराणम् । अमेयात्मा केशवः कौरवेन्द्र; सोऽयं धर्मं वक्ष्यति संशयेषु ।।"},
{"c": "13.143", "n": "7", "i": 69049, "v": "कृष्णः पृथ्वीमसृजत्खं दिवं च; वराहोऽयं भीमबलः पुराणः । अस्य चाधोऽथान्तरिक्षं दिवं च; दिशश्चतस्रः प्रदिशश्चतस्रः । सृष्टिस्तथैवेयमनुप्रसूता; स निर्ममे विश्वमिदं पुराणम् ।।"},
{"c": "13.143", "n": "8", "i": 69050, "v": "अस्य नाभ्यां पुष्करं संप्रसूतं; यत्रोत्पन्नः स्वयमेवामितौजाः । येनाच्छिन्नं तत्तमः पार्थ घोरं; यत्तत्तिष्ठत्यर्णवं तर्जयानम् ।।"},
{"c": "13.143", "n": "9", "i": 69051, "v": "कृते युगे धर्म आसीत्समग्र;स्त्रेताकाले ज्ञानमनुप्रपन्नः । बलं त्वासीद्द्वापरे पार्थ कृष्णः; कलावधर्मः क्षितिमाजगाम ।।"},
{"c": "13.143", "n": "10", "i": 69052, "v": "स पूर्वदेवो निजघान दैत्या;न्स पूर्वदेवश्च बभूव सम्राट् । स भूतानां भावनो भूतभव्यः; स विश्वस्यास्य जगतश्चापि गोप्ता ।।"},
{"c": "13.143", "n": "11", "i": 69053, "v": "यदा धर्मो ग्लायति वै सुराणां; तदा कृष्णो जायते मानुषेषु । धर्मे स्थित्वा स तु वै भावितात्मा; परांश्च लोकानपरांश्च याति ।।"},
{"c": "13.143", "n": "12", "i": 69054, "v": "त्याज्यांस्त्यक्त्वाथासुराणां वधाय; कार्याकार्ये कारणं चैव पार्थ । कृतं करिष्यत्क्रियते च देवो; मुहुः सोमं विद्धि च शक्रमेतम् ।।"},
{"c": "13.143", "n": "13", "i": 69055, "v": "स विश्वकर्मा स च विश्वरूपः; स विश्वभृद्विश्वसृग्विश्वजिच्च । स शूलभृच्छोणितभृत्कराल;स्तं कर्मभिर्विदितं वै स्तुवन्ति ।।"},
{"c": "13.143", "n": "14", "i": 69056, "v": "तं गन्धर्वा अप्सरसश्च नित्य;मुपतिष्ठन्ते विबुधानां शतानि । तं राक्षसाश्च परिसंवहन्ते; रायस्पोषः स विजिगीषुरेकः ।।"},
{"c": "13.143", "n": "15", "i": 69057, "v": "तमध्वरे शंसितारः स्तुवन्ति; रथंतरे सामगाश्च स्तुवन्ति । तं ब्राह्मणा ब्रह्ममन्त्रैः स्तुवन्ति; तस्मै हविरध्वर्यवः कल्पयन्ति ।।"},
{"c": "13.143", "n": "16", "i": 69058, "v": "स पौराणीं ब्रह्मगुहां प्रविष्टो; महीसत्रं भारताग्रे ददर्श । स चैव गामुद्दधाराग्र्यकर्मा; विक्षोभ्य दैत्यानुरगान्दानवांश्च ।।"},
{"c": "13.143", "n": "17", "i": 69059, "v": "तस्य भक्षान्विविधान्वेदयन्ति; तमेवाजौ वाहनं वेदयन्ति । तस्यान्तरिक्षं पृथिवी दिवं च; सर्वं वशे तिष्ठति शाश्वतस्य ।।"},
{"c": "13.143", "n": "18", "i": 69060, "v": "स कुम्भरेताः ससृजे पुराणं; यत्रोत्पन्नमृषिमाहुर्वसिष्ठम् । स मातरिश्वा विभुरश्ववाजी; स रश्मिमान्सविता चादिदेवः ।।"},
{"c": "13.143", "n": "19", "i": 69061, "v": "तेनासुरा विजिताः सर्व एव; तस्य विक्रान्तैर्विजितानीह त्रीणि । स देवानां मानुषाणां पितॄणां; तमेवाहुर्यज्ञविदां वितानम् ।।"},
{"c": "13.143", "n": "20", "i": 69062, "v": "स एव कालं विभजन्नुदेति; तस्योत्तरं दक्षिणं चायने द्वे । तस्यैवोर्ध्वं तिर्यगधश्चरन्ति; गभस्तयो मेदिनीं तापयन्तः ।।"},
{"c": "13.143", "n": "21", "i": 69063, "v": "तं ब्राह्मणा वेदविदो जुषन्ति; तस्यादित्यो भामुपयुज्य भाति । स मासि मास्यध्वरकृद्विधत्ते; तमध्वरे वेदविदः पठन्ति ।।"},
{"c": "13.143", "n": "22", "i": 69064, "v": "स एकयुक्चक्रमिदं त्रिनाभि; सप्ताश्वयुक्तं वहते वै त्रिधामा । महातेजाः सर्वगः सर्वसिंहः; कृष्णो लोकान्धारयते तथैकः । अश्नन्ननश्नंश्च तथैव धीरः; कृष्णं सदा पार्थ कर्तारमेहि ।।"},
{"c": "13.143", "n": "23", "i": 69065, "v": "स एकदा कक्षगतो महात्मा; तृप्तो विभुः खाण्डवे धूमकेतुः । स राक्षसानुरगांश्चावजित्य; सर्वत्रगः सर्वमग्नौ जुहोति ।।"},
{"c": "13.143", "n": "24", "i": 69066, "v": "स एवाश्वः श्वेतमश्वं प्रयच्छ;त्स एवाश्वानथ सर्वांश्चकार । त्रिवन्धुरस्तस्य रथस्त्रिचक्र;स्त्रिवृच्छिराश्चतुरस्रश्च तस्य ।।"},
{"c": "13.143", "n": "25", "i": 69067, "v": "स विहायो व्यदधात्पञ्चनाभिः; स निर्ममे गां दिवमन्तरिक्षम् । एवं रम्यानसृजत्पर्वतांश्च; हृषीकेशोऽमितदीप्ताग्नितेजाः ।।"},
{"c": "13.143", "n": "26", "i": 69068, "v": "स लङ्घयन्वै सरितो जिघांस;न्स तं वज्रं प्रहरन्तं निरास । स महेन्द्रः स्तूयते वै महाध्वरे; विप्रैरेको ऋक्सहस्रैः पुराणैः ।।"},
{"c": "13.143", "n": "27", "i": 69069, "v": "दुर्वासा वै तेन नान्येन शक्यो; गृहे राजन्वासयितुं महौजाः । तमेवाहुरृषिमेकं पुराणं; स विश्वकृद्विदधात्यात्मभावान् ।।"},
{"c": "13.143", "n": "28", "i": 69070, "v": "वेदांश्च यो वेदयतेऽधिदेवो; विधींश्च यश्चाश्रयते पुराणान् । कामे वेदे लौकिके यत्फलं च; विष्वक्सेने सर्वमेतत्प्रतीहि ।।"},
{"c": "13.143", "n": "29", "i": 69071, "v": "ज्योतींषि शुक्लानि च सर्वलोके; त्रयो लोका लोकपालास्त्रयश्च । त्रयोऽग्नयो व्याहृतयश्च तिस्रः; सर्वे देवा देवकीपुत्र एव ।।"},
{"c": "13.143", "n": "30", "i": 69072, "v": "संवत्सरः स ऋतुः सोऽर्धमासः; सोऽहोरात्रः स कला वै स काष्ठाः । मात्रा मुहूर्ताश्च लवाः क्षणाश्च; विष्वक्सेने सर्वमेतत्प्रतीहि ।।"},
{"c": "13.143", "n": "31", "i": 69073, "v": "चन्द्रादित्यौ ग्रहनक्षत्रताराः; सर्वाणि दर्शान्यथ पौर्णमास्यः । नक्षत्रयोगा ऋतवश्च पार्थ; विष्वक्सेनात्सर्वमेतत्प्रसूतम् ।।"},
{"c": "13.143", "n": "32", "i": 69074, "v": "रुद्रादित्या वसवोऽथाश्विनौ च; साध्या विश्वे मरुतां षड्गणाश्च । प्रजापतिर्देवमातादितिश्च; सर्वे कृष्णादृषयश्चैव सप्त ।।"},
{"c": "13.143", "n": "33", "i": 69075, "v": "वायुर्भूत्वा विक्षिपते च विश्व;मग्निर्भूत्वा दहते विश्वरूपः । आपो भूत्वा मज्जयते च सर्वं; ब्रह्मा भूत्वा सृजते विश्वसंघान् ।।"},
{"c": "13.143", "n": "34", "i": 69076, "v": "वेद्यं च यद्वेदयते च वेदा;न्विधिश्च यश्चाश्रयते विधेयान् । धर्मे च वेदे च बले च सर्वं; चराचरं केशवं त्वं प्रतीहि ।।"},
{"c": "13.143", "n": "35", "i": 69077, "v": "ज्योतिर्भूतः परमोऽसौ पुरस्ता;त्प्रकाशयन्प्रभया विश्वरूपः । अपः सृष्ट्वा ह्यात्मभूरात्मयोनिः; पुराकरोत्सर्वमेवाथ विश्वम् ।।"},
{"c": "13.143", "n": "36", "i": 69078, "v": "ऋतूनुत्पातान्विविधान्यद्भुतानि; मेघान्विद्युत्सर्वमैरावतं च । सर्वं कृष्णात्स्थावरं जङ्गमं च; विश्वाख्याताद्विष्णुमेनं प्रतीहि ।।"},
{"c": "13.143", "n": "37", "i": 69079, "v": "विश्वावासं निर्गुणं वासुदेवं; संकर्षणं जीवभूतं वदन्ति । ततः प्रद्युम्नमनिरुद्धं चतुर्थ;माज्ञापयत्यात्मयोनिर्महात्मा ।।"},
{"c": "13.143", "n": "38", "i": 69080, "v": "स पञ्चधा पञ्चजनोपपन्नं; संचोदयन्विश्वमिदं सिसृक्षुः । ततश्चकारावनिमारुतौ च; खं ज्योतिरापश्च तथैव पार्थ ।।"},
{"c": "13.143", "n": "39", "i": 69081, "v": "स स्थावरं जङ्गमं चैवमेत;च्चतुर्विधं लोकमिमं च कृत्वा । ततो भूमिं व्यदधात्पञ्चबीजां; द्यौः पृथिव्यां धास्यति भूरि वारि । तेन विश्वं कृतमेतद्धि राज;न्स जीवयत्यात्मनैवात्मयोनिः ।।"},
{"c": "13.143", "n": "40", "i": 69082, "v": "ततो देवानसुरान्मानुषांश्च; लोकानृषींश्चाथ पितॄन्प्रजाश्च । समासेन विविधान्प्राणिलोका;न्सर्वान्सदा भूतपतिः सिसृक्षुः ।।"},
{"c": "13.143", "n": "41", "i": 69083, "v": "शुभाशुभं स्थावरं जङ्गमं च; विष्वक्सेनात्सर्वमेतत्प्रतीहि । यद्वर्तते यच्च भविष्यतीह; सर्वमेतत्केशवं त्वं प्रतीहि ।।"},
{"c": "13.143", "n": "42", "i": 69084, "v": "मृत्युश्चैव प्राणिनामन्तकाले; साक्षात्कृष्णः शाश्वतो धर्मवाहः । भूतं च यच्चेह न विद्म किंचि;द्विष्वक्सेनात्सर्वमेतत्प्रतीहि ।।"},
{"c": "13.143", "n": "43", "i": 69085, "v": "यत्प्रशस्तं च लोकेषु पुण्यं यच्च शुभाशुभम् । तत्सर्वं केशवोऽचिन्त्यो विपरीतमतो भवेत् ।।"},
{"c": "13.143", "n": "44", "i": 69086, "v": "एतादृशः केशवोऽयं स्वयंभू;र्नारायणः परमश्चाव्ययश्च । मध्यं चास्य जगतस्तस्थुषश्च; सर्वेषां भूतानां प्रभवश्चाप्ययश्च ।।"},
{"c": "13.144", "t": "युधिष्ठिर उवाच ।"},
{"c": "13.144", "n": "1", "i": 69087, "v": "ब्रूहि ब्राह्मणपूजायां व्युष्टिं त्वं मधुसूदन । वेत्ता त्वमस्य चार्थस्य वेद त्वां हि पितामहः ।।"},
{"c": "13.144", "t": "वासुदेव उवाच ।"},
{"c": "13.144", "n": "2", "i": 69088, "v": "शृणुष्वावहितो राजन्द्विजानां भरतर्षभ । यथातत्त्वेन वदतो गुणान्मे कुरुसत्तम ।।"},
{"c": "13.144", "n": "3", "i": 69089, "v": "प्रद्युम्नः परिपप्रच्छ ब्राह्मणैः परिकोपितः । किं फलं ब्राह्मणेष्वस्ति पूजायां मधुसूदन । ईश्वरस्य सतस्तस्य इह चैव परत्र च ।।"},
{"c": "13.144", "n": "4", "i": 69090, "v": "सदा द्विजातीन्संपूज्य किं फलं तत्र मानद । एतद्ब्रूहि पितः सर्वं सुमहान्संशयोऽत्र मे ।।"},
{"c": "13.144", "n": "5", "i": 69091, "v": "इत्युक्तवचनस्तेन प्रद्युम्नेन तदा त्वहम् । प्रत्यब्रुवं महाराज यत्तच्छृणु समाहितः ।।"},
{"c": "13.144", "n": "6", "i": 69092, "v": "व्युष्टिं ब्राह्मणपूजायां रौक्मिणेय निबोध मे । एते हि सोमराजान ईश्वराः सुखदुःखयोः ।।"},
{"c": "13.144", "n": "7", "i": 69093, "v": "अस्मिँल्लोके रौक्मिणेय तथामुष्मिंश्च पुत्रक । ब्राह्मणप्रमुखं सौख्यं न मेऽत्रास्ति विचारणा ।।"},
{"c": "13.144", "n": "8", "i": 69094, "v": "ब्राह्मणप्रमुखं वीर्यमायुः कीर्तिर्यशो बलम् । लोका लोकेश्वराश्चैव सर्वे ब्राह्मणपूर्वकाः ।।"},
{"c": "13.144", "n": "9", "i": 69095, "v": "तत्कथं नाद्रियेयं वै ईश्वरोऽस्मीति पुत्रक । मा ते मन्युर्महाबाहो भवत्वत्र द्विजान्प्रति ।।"},
{"c": "13.144", "n": "10", "i": 69096, "v": "ब्राह्मणो हि महद्भूतमस्मिँल्लोके परत्र च । भस्म कुर्युर्जगदिदं क्रुद्धाः प्रत्यक्षदर्शिनः ।।"},
{"c": "13.144", "n": "11", "i": 69097, "v": "अन्यानपि सृजेयुश्च लोकाँल्लोकेश्वरांस्तथा । कथं तेषु न वर्तेय सम्यग्ज्ञानात्सुतेजसः ।।"},
{"c": "13.144", "n": "12", "i": 69098, "v": "अवसन्मद्गृहे तात ब्राह्मणो हरिपिङ्गलः । चीरवासा बिल्वदण्डी दीर्घश्मश्रुनखादिमान् । दीर्घेभ्यश्च मनुष्येभ्यः प्रमाणादधिको भुवि ।।"},
{"c": "13.144", "n": "13", "i": 69099, "v": "स स्म संचरते लोकान्ये दिव्या ये च मानुषाः । इमा गाथा गायमानश्चत्वरेषु सभासु च ।।"},
{"c": "13.144", "n": "14", "i": 69100, "v": "दुर्वाससं वासयेत्को ब्राह्मणं सत्कृतं गृहे । परिभाषां च मे श्रुत्वा को नु दद्यात्प्रतिश्रयम् । यो मां कश्चिद्वासयेत न स मां कोपयेदिह ।।"},
{"c": "13.144", "n": "15", "i": 69101, "v": "तं स्म नाद्रियते कश्चित्ततोऽहं तमवासयम् ।।"},
{"c": "13.144", "n": "16", "i": 69102, "v": "स स्म भुङ्क्ते सहस्राणां बहूनामन्नमेकदा । एकदा स्माल्पकं भुङ्क्ते न वैति च पुनर्गृहान् ।।"},
{"c": "13.144", "n": "17", "i": 69103, "v": "अकस्माच्च प्रहसति तथाकस्मात्प्ररोदिति । न चास्य वयसा तुल्यः पृथिव्यामभवत्तदा ।।"},
{"c": "13.144", "n": "18", "i": 69104, "v": "सोऽस्मदावसथं गत्वा शय्याश्चास्तरणानि च । कन्याश्चालंकृता दग्ध्वा ततो व्यपगतः स्वयम् ।।"},
{"c": "13.144", "n": "19", "i": 69105, "v": "अथ मामब्रवीद्भूयः स मुनिः संशितव्रतः । कृष्ण पायसमिच्छामि भोक्तुमित्येव सत्वरः ।।"},
{"c": "13.144", "n": "20", "i": 69106, "v": "सदैव तु मया तस्य चित्तज्ञेन गृहे जनः । सर्वाण्येवान्नपानानि भक्ष्याश्चोच्चावचास्तथा । भवन्तु सत्कृतानीति पूर्वमेव प्रचोदितः ।।"},
{"c": "13.144", "n": "21", "i": 69107, "v": "ततोऽहं ज्वलमानं वै पायसं प्रत्यवेदयम् । तद्भुक्त्वैव तु स क्षिप्रं ततो वचनमब्रवीत् । क्षिप्रमङ्गानि लिम्पस्व पायसेनेति स स्म ह ।।"},
{"c": "13.144", "n": "22", "i": 69108, "v": "अविमृश्यैव च ततः कृतवानस्मि तत्तथा । तेनोच्छिष्टेन गात्राणि शिरश्चैवाभ्यमृक्षयम् ।।"},
{"c": "13.144", "n": "23", "i": 69109, "v": "स ददर्श तदाभ्याशे मातरं ते शुभाननाम् । तामपि स्मयमानः स पायसेनाभ्यलेपयत् ।।"},
{"c": "13.144", "n": "24", "i": 69110, "v": "मुनिः पायसदिग्धाङ्गीं रथे तूर्णमयोजयत् । तमारुह्य रथं चैव निर्ययौ स गृहान्मम ।।"},
{"c": "13.144", "n": "25", "i": 69111, "v": "अग्निवर्णो ज्वलन्धीमान्स द्विजो रथधुर्यवत् । प्रतोदेनातुदद्बालां रुक्मिणीं मम पश्यतः ।।"},
{"c": "13.144", "n": "26", "i": 69112, "v": "न च मे स्तोकमप्यासीद्दुःखमीर्ष्याकृतं तदा । ततः स राजमार्गेण महता निर्ययौ बहिः ।।"},
{"c": "13.144", "n": "27", "i": 69113, "v": "तद्दृष्ट्वा महदाश्चर्यं दाशार्हा जातमन्यवः । तत्राजल्पन्मिथः केचित्समाभाष्य परस्परम् ।।"},
{"c": "13.144", "n": "28", "i": 69114, "v": "ब्राह्मणा एव जायेरन्नान्यो वर्णः कथंचन । को ह्येनं रथमास्थाय जीवेदन्यः पुमानिह ।।"},
{"c": "13.144", "n": "29", "i": 69115, "v": "आशीविषविषं तीक्ष्णं ततस्तीक्ष्णतरं विषम् । ब्रह्माशीविषदग्धस्य नास्ति कश्चिच्चिकित्सकः ।।"},
{"c": "13.144", "n": "30", "i": 69116, "v": "तस्मिन्व्रजति दुर्धर्षे प्रास्खलद्रुक्मिणी पथि । तां नामर्षयत श्रीमांस्ततस्तूर्णमचोदयत् ।।"},
{"c": "13.144", "n": "31", "i": 69117, "v": "ततः परमसंक्रुद्धो रथात्प्रस्कन्द्य स द्विजः । पदातिरुत्पथेनैव प्राधावद्दक्षिणामुखः ।।"},
{"c": "13.144", "n": "32", "i": 69118, "v": "तमुत्पथेन धावन्तमन्वधावं द्विजोत्तमम् । तथैव पायसादिग्धः प्रसीद भगवन्निति ।।"},
{"c": "13.144", "n": "33", "i": 69119, "v": "ततो विलोक्य तेजस्वी ब्राह्मणो मामुवाच ह । जितः क्रोधस्त्वया कृष्ण प्रकृत्यैव महाभुज ।।"},
{"c": "13.144", "n": "34", "i": 69120, "v": "न तेऽपराधमिह वै दृष्टवानस्मि सुव्रत । प्रीतोऽस्मि तव गोविन्द वृणु कामान्यथेप्सितान् । प्रसन्नस्य च मे तात पश्य व्युष्टिर्यथाविधा ।।"},
{"c": "13.144", "n": "35", "i": 69121, "v": "यावदेव मनुष्याणामन्ने भावो भविष्यति । यथैवान्ने तथा तेषां त्वयि भावो भविष्यति ।।"},
{"c": "13.144", "n": "36", "i": 69122, "v": "यावच्च पुण्या लोकेषु त्वयि कीर्तिर्भविष्यति । त्रिषु लोकेषु तावच्च वैशिष्ट्यं प्रतिपत्स्यसे । सुप्रियः सर्वलोकस्य भविष्यसि जनार्दन ।।"},
{"c": "13.144", "n": "37", "i": 69123, "v": "यत्ते भिन्नं च दग्धं च यच्च किंचिद्विनाशितम् । सर्वं तथैव द्रष्टासि विशिष्टं वा जनार्दन ।।"},
{"c": "13.144", "n": "38", "i": 69124, "v": "यावदेतत्प्रलिप्तं ते गात्रेषु मधुसूदन । अतो मृत्युभयं नास्ति यावदिच्छा तवाच्युत ।।"},
{"c": "13.144", "n": "39", "i": 69125, "v": "न तु पादतले लिप्ते कस्मात्ते पुत्रकाद्य वै । नैतन्मे प्रियमित्येव स मां प्रीतोऽब्रवीत्तदा । इत्युक्तोऽहं शरीरं स्वमपश्यं श्रीसमायुतम् ।।"},
{"c": "13.144", "n": "40", "i": 69126, "v": "रुक्मिणीं चाब्रवीत्प्रीतः सर्वस्त्रीणां वरं यशः । कीर्तिं चानुत्तमां लोके समवाप्स्यसि शोभने ।।"},
{"c": "13.144", "n": "41", "i": 69127, "v": "न त्वां जरा वा रोगो वा वैवर्ण्यं चापि भामिनि । स्प्रक्ष्यन्ति पुण्यगन्धा च कृष्णमाराधयिष्यसि ।।"},
{"c": "13.144", "n": "42", "i": 69128, "v": "षोडशानां सहस्राणां वधूनां केशवस्य ह । वरिष्ठा सहलोक्या च केशवस्य भविष्यसि ।।"},
{"c": "13.144", "n": "43", "i": 69129, "v": "तव मातरमित्युक्त्वा ततो मां पुनरब्रवीत् । प्रस्थितः सुमहातेजा दुर्वासा वह्निवज्ज्वलन् ।।"},
{"c": "13.144", "n": "44", "i": 69130, "v": "एषैव ते बुद्धिरस्तु ब्राह्मणान्प्रति केशव । इत्युक्त्वा स तदा पुत्र तत्रैवान्तरधीयत ।।"},
{"c": "13.144", "n": "45", "i": 69131, "v": "तस्मिन्नन्तर्हिते चाहमुपांशुव्रतमादिशम् । यत्किंचिद्ब्राह्मणो ब्रूयात्सर्वं कुर्यामिति प्रभो ।।"},
{"c": "13.144", "n": "46", "i": 69132, "v": "एतद्व्रतमहं कृत्वा मात्रा ते सह पुत्रक । ततः परमहृष्टात्मा प्राविशं गृहमेव च ।।"},
{"c": "13.144", "n": "47", "i": 69133, "v": "प्रविष्टमात्रश्च गृहे सर्वं पश्यामि तन्नवम् । यद्भिन्नं यच्च वै दग्धं तेन विप्रेण पुत्रक ।।"},
{"c": "13.144", "n": "48", "i": 69134, "v": "ततोऽहं विस्मयं प्राप्तः सर्वं दृष्ट्वा नवं दृढम् । अपूजयं च मनसा रौक्मिणेय द्विजं तदा ।।"},
{"c": "13.144", "n": "49", "i": 69135, "v": "इत्यहं रौक्मिणेयस्य पृच्छतो भरतर्षभ । माहात्म्यं द्विजमुख्यस्य सर्वमाख्यातवांस्तदा ।।"},
{"c": "13.144", "n": "50", "i": 69136, "v": "तथा त्वमपि कौन्तेय ब्राह्मणान्सततं प्रभो । पूजयस्व महाभागान्वाग्भिर्दानैश्च नित्यदा ।।"},
{"c": "13.144", "n": "51", "i": 69137, "v": "एवं व्युष्टिमहं प्राप्तो ब्राह्मणानां प्रसादजाम् । यच्च मामाह भीष्मोऽयं तत्सत्यं भरतर्षभ ।।"},
{"c": "13.145", "t": "युधिष्ठिर उवाच ।"},
{"c": "13.145", "n": "1", "i": 69138, "v": "दुर्वाससः प्रसादात्ते यत्तदा मधुसूदन । अवाप्तमिह विज्ञानं तन्मे व्याख्यातुमर्हसि ।।"},
{"c": "13.145", "n": "2", "i": 69139, "v": "महाभाग्यं च यत्तस्य नामानि च महात्मनः । तत्त्वतो ज्ञातुमिच्छामि सर्वं मतिमतां वर ।।"},
{"c": "13.145", "t": "वासुदेव उवाच ।"},
{"c": "13.145", "n": "3", "i": 69140, "v": "हन्त ते कथयिष्यामि नमस्कृत्वा कपर्दिने । यदवाप्तं महाराज श्रेयो यच्चार्जितं यशः ।।"},
{"c": "13.145", "n": "4", "i": 69141, "v": "प्रयतः प्रातरुत्थाय यदधीये विशां पते । प्राञ्जलिः शतरुद्रीयं तन्मे निगदतः शृणु ।।"},
{"c": "13.145", "n": "5", "i": 69142, "v": "प्रजापतिस्तत्ससृजे तपसोऽन्ते महातपाः । शंकरस्त्वसृजत्तात प्रजाः स्थावरजङ्गमाः ।।"},
{"c": "13.145", "n": "6", "i": 69143, "v": "नास्ति किंचित्परं भूतं महादेवाद्विशां पते । इह त्रिष्वपि लोकेषु भूतानां प्रभवो हि सः ।।"},
{"c": "13.145", "n": "7", "i": 69144, "v": "न चैवोत्सहते स्थातुं कश्चिदग्रे महात्मनः । न हि भूतं समं तेन त्रिषु लोकेषु विद्यते ।।"},
{"c": "13.145", "n": "8", "i": 69145, "v": "गन्धेनापि हि संग्रामे तस्य क्रुद्धस्य शत्रवः । विसंज्ञा हतभूयिष्ठा वेपन्ति च पतन्ति च ।।"},
{"c": "13.145", "n": "9", "i": 69146, "v": "घोरं च निनदं तस्य पर्जन्यनिनदोपमम् । श्रुत्वा विदीर्येद्धृदयं देवानामपि संयुगे ।।"},
{"c": "13.145", "n": "10", "i": 69147, "v": "यांश्च घोरेण रूपेण पश्येत्क्रुद्धः पिनाकधृक् । न सुरा नासुरा लोके न गन्धर्वा न पन्नगाः । कुपिते सुखमेधन्ते तस्मिन्नपि गुहागताः ।।"},
{"c": "13.145", "n": "11", "i": 69148, "v": "प्रजापतेश्च दक्षस्य यजतो वितते क्रतौ । विव्याध कुपितो यज्ञं निर्भयस्तु भवस्तदा । धनुषा बाणमुत्सृज्य सघोषं विननाद च ।।"},
{"c": "13.145", "n": "12", "i": 69149, "v": "ते न शर्म कुतः शान्तिं विषादं लेभिरे सुराः । विद्रुते सहसा यज्ञे कुपिते च महेश्वरे ।।"},
{"c": "13.145", "n": "13", "i": 69150, "v": "तेन ज्यातलघोषेण सर्वे लोकाः समाकुलाः । बभूवुरवशाः पार्थ विषेदुश्च सुरासुराः ।।"},
{"c": "13.145", "n": "14", "i": 69151, "v": "आपश्चुक्षुभिरे चैव चकम्पे च वसुंधरा । व्यद्रवन्गिरयश्चापि द्यौः पफाल च सर्वशः ।।"},
{"c": "13.145", "n": "15", "i": 69152, "v": "अन्धेन तमसा लोकाः प्रावृता न चकाशिरे । प्रनष्टा ज्योतिषां भाश्च सह सूर्येण भारत ।।"},
{"c": "13.145", "n": "16", "i": 69153, "v": "भृशं भीतास्ततः शान्तिं चक्रुः स्वस्त्ययनानि च । ऋषयः सर्वभूतानामात्मनश्च हितैषिणः ।।"},
{"c": "13.145", "n": "17", "i": 69154, "v": "ततः सोऽभ्यद्रवद्देवान्क्रुद्धो रौद्रपराक्रमः । भगस्य नयने क्रुद्धः प्रहारेण व्यशातयत् ।।"},
{"c": "13.145", "n": "18", "i": 69155, "v": "पूषाणं चाभिदुद्राव परेण वपुषान्वितः । पुरोडाशं भक्षयतो दशनान्वै व्यशातयत् ।।"},
{"c": "13.145", "n": "19", "i": 69156, "v": "ततः प्रणेमुर्देवास्ते वेपमानाः स्म शंकरम् । पुनश्च संदधे रुद्रो दीप्तं सुनिशितं शरम् ।।"},
{"c": "13.145", "n": "20", "i": 69157, "v": "रुद्रस्य विक्रमं दृष्ट्वा भीता देवाः सहर्षिभिः । ततः प्रसादयामासुः शर्वं ते विबुधोत्तमाः ।।"},
{"c": "13.145", "n": "21", "i": 69158, "v": "जेपुश्च शतरुद्रीयं देवाः कृत्वाञ्जलिं ततः । संस्तूयमानस्त्रिदशैः प्रससाद महेश्वरः ।।"},
{"c": "13.145", "n": "22", "i": 69159, "v": "रुद्रस्य भागं यज्ञे च विशिष्टं ते त्वकल्पयन् । भयेन त्रिदशा राजञ्शरणं च प्रपेदिरे ।।"},
{"c": "13.145", "n": "23", "i": 69160, "v": "तेन चैवातिकोपेन स यज्ञः संधितोऽभवत् । यद्यच्चापि हतं तत्र तत्तथैव प्रदीयते ।।"},
{"c": "13.145", "n": "24", "i": 69161, "v": "असुराणां पुराण्यासंस्त्रीणि वीर्यवतां दिवि । आयसं राजतं चैव सौवर्णमपरं तथा ।।"},
{"c": "13.145", "n": "25", "i": 69162, "v": "नाशकत्तानि मघवा भेत्तुं सर्वायुधैरपि । अथ सर्वेऽमरा रुद्रं जग्मुः शरणमर्दिताः ।।"},
{"c": "13.145", "n": "26", "i": 69163, "v": "तत ऊचुर्महात्मानो देवाः सर्वे समागताः । रुद्र रौद्रा भविष्यन्ति पशवः सर्वकर्मसु । जहि दैत्यान्सह पुरैर्लोकांस्त्रायस्व मानद ।।"},
{"c": "13.145", "n": "27", "i": 69164, "v": "स तथोक्तस्तथेत्युक्त्वा विष्णुं कृत्वा शरोत्तमम् । शल्यमग्निं तथा कृत्वा पुङ्खं वैवस्वतं यमम् । वेदान्कृत्वा धनुः सर्वाञ्ज्यां च सावित्रिमुत्तमाम् ।।"},
{"c": "13.145", "n": "28", "i": 69165, "v": "देवान्रथवरं कृत्वा विनियुज्य च सर्वशः । त्रिपर्वणा त्रिशल्येन तेन तानि बिभेद सः ।।"},
{"c": "13.145", "n": "29", "i": 69166, "v": "शरेणादित्यवर्णेन कालाग्निसमतेजसा । तेऽसुराः सपुरास्तत्र दग्धा रुद्रेण भारत ।।"},
{"c": "13.145", "n": "30", "i": 69167, "v": "तं चैवाङ्कगतं दृष्ट्वा बालं पञ्चशिखं पुनः । उमा जिज्ञासमाना वै कोऽयमित्यब्रवीत्तदा ।।"},
{"c": "13.145", "n": "31", "i": 69168, "v": "असूयतश्च शक्रस्य वज्रेण प्रहरिष्यतः । सवज्रं स्तम्भयामास तं बाहुं परिघोपमम् ।।"},
{"c": "13.145", "n": "32", "i": 69169, "v": "न संबुबुधिरे चैनं देवास्तं भुवनेश्वरम् । सप्रजापतयः सर्वे तस्मिन्मुमुहुरीश्वरे ।।"},
{"c": "13.145", "n": "33", "i": 69170, "v": "ततो ध्यात्वाथ भगवान्ब्रह्मा तममितौजसम् । अयं श्रेष्ठ इति ज्ञात्वा ववन्दे तमुमापतिम् ।।"},
{"c": "13.145", "n": "34", "i": 69171, "v": "ततः प्रसादयामासुरुमां रुद्रं च ते सुराः । बभूव स तदा बाहुर्बलहन्तुर्यथा पुरा ।।"},
{"c": "13.145", "n": "35", "i": 69172, "v": "स चापि ब्राह्मणो भूत्वा दुर्वासा नाम वीर्यवान् । द्वारवत्यां मम गृहे चिरं कालमुपावसत् ।।"},
{"c": "13.145", "n": "36", "i": 69173, "v": "विप्रकारान्प्रयुङ्क्ते स्म सुबहून्मम वेश्मनि । तानुदारतया चाहमक्षमं तस्य दुःसहम् ।।"},
{"c": "13.145", "n": "37", "i": 69174, "v": "स देवेन्द्रश्च वायुश्च सोऽश्विनौ स च विद्युतः । स चन्द्रमाः स चेशानः स सूर्यो वरुणश्च सः ।।"},
{"c": "13.145", "n": "38", "i": 69175, "v": "स कालः सोऽन्तको मृत्युः स तमो रात्र्यहानि च । मासार्धमासा ऋतवः संध्ये संवत्सरश्च सः ।।"},
{"c": "13.145", "n": "39", "i": 69176, "v": "स धाता स विधाता च विश्वकर्मा स सर्ववित् । नक्षत्राणि दिशश्चैव प्रदिशोऽथ ग्रहास्तथा । विश्वमूर्तिरमेयात्मा भगवानमितद्युतिः ।।"},
{"c": "13.145", "n": "40", "i": 69177, "v": "एकधा च द्विधा चैव बहुधा च स एव च । शतधा सहस्रधा चैव तथा शतसहस्रधा ।।"},
{"c": "13.145", "n": "41", "i": 69178, "v": "ईदृशः स महादेवो भूयश्च भगवानतः । न हि शक्या गुणा वक्तुमपि वर्षशतैरपि ।।"},
{"c": "13.146", "t": "वासुदेव उवाच ।"},
{"c": "13.146", "n": "1", "i": 69179, "v": "युधिष्ठिर महाबाहो महाभाग्यं महात्मनः । रुद्राय बहुरूपाय बहुनाम्ने निबोध मे ।।"},
{"c": "13.146", "n": "2", "i": 69180, "v": "वदन्त्यग्निं महादेवं तथा स्थाणुं महेश्वरम् । एकाक्षं त्र्यम्बकं चैव विश्वरूपं शिवं तथा ।।"},
{"c": "13.146", "n": "3", "i": 69181, "v": "द्वे तनू तस्य देवस्य वेदज्ञा ब्राह्मणा विदुः । घोरामन्यां शिवामन्यां ते तनू बहुधा पुनः ।।"},
{"c": "13.146", "n": "4", "i": 69182, "v": "उग्रा घोरा तनूर्यास्य सोऽग्निर्विद्युत्स भास्करः । शिवा सौम्या च या तस्य धर्मस्त्वापोऽथ चन्द्रमाः ।।"},
{"c": "13.146", "n": "5", "i": 69183, "v": "आत्मनोऽर्धं तु तस्याग्निरुच्यते भरतर्षभ । ब्रह्मचर्यं चरत्येष शिवा यास्य तनुस्तथा ।।"},
{"c": "13.146", "n": "6", "i": 69184, "v": "यास्य घोरतमा मूर्तिर्जगत्संहरते तया । ईश्वरत्वान्महत्त्वाच्च महेश्वर इति स्मृतः ।।"},
{"c": "13.146", "n": "7", "i": 69185, "v": "यन्निर्दहति यत्तीक्ष्णो यदुग्रो यत्प्रतापवान् । मांसशोणितमज्जादो यत्ततो रुद्र उच्यते ।।"},
{"c": "13.146", "n": "8", "i": 69186, "v": "देवानां सुमहान्यच्च यच्चास्य विषयो महान् । यच्च विश्वं महत्पाति महादेवस्ततः स्मृतः ।।"},
{"c": "13.146", "n": "9", "i": 69187, "v": "समेधयति यन्नित्यं सर्वार्थान्सर्वकर्मभिः । शिवमिच्छन्मनुष्याणां तस्मादेष शिवः स्मृतः ।।"},
{"c": "13.146", "n": "10", "i": 69188, "v": "दहत्यूर्ध्वं स्थितो यच्च प्राणोत्पत्तिः स्थितिश्च यत् । स्थिरलिङ्गश्च यन्नित्यं तस्मात्स्थाणुरिति स्मृतः ।।"},
{"c": "13.146", "n": "11", "i": 69189, "v": "यदस्य बहुधा रूपं भूतं भव्यं भवत्तथा । स्थावरं जङ्गमं चैव बहुरूपस्ततः स्मृतः ।।"},
{"c": "13.146", "n": "12", "i": 69190, "v": "धूम्रं रूपं च यत्तस्य धूर्जटीत्यत उच्यते । विश्वे देवाश्च यत्तस्मिन्विश्वरूपस्ततः स्मृतः ।।"},
{"c": "13.146", "n": "13", "i": 69191, "v": "सहस्राक्षोऽयुताक्षो वा सर्वतोक्षिमयोऽपि वा । चक्षुषः प्रभवस्तेजो नास्त्यन्तोऽथास्य चक्षुषाम् ।।"},
{"c": "13.146", "n": "14", "i": 69192, "v": "सर्वथा यत्पशून्पाति तैश्च यद्रमते पुनः । तेषामधिपतिर्यच्च तस्मात्पशुपतिः स्मृतः ।।"},
{"c": "13.146", "n": "15", "i": 69193, "v": "नित्येन ब्रह्मचर्येण लिङ्गमस्य यदा स्थितम् । महयन्त्यस्य लोकाश्च महेश्वर इति स्मृतः ।।"},
{"c": "13.146", "n": "16", "i": 69194, "v": "विग्रहं पूजयेद्यो वै लिङ्गं वापि महात्मनः । लिङ्गं पूजयिता नित्यं महतीं श्रियमश्नुते ।।"},
{"c": "13.146", "n": "17", "i": 69195, "v": "ऋषयश्चापि देवाश्च गन्धर्वाप्सरसस्तथा । लिङ्गमेवार्चयन्ति स्म यत्तदूर्ध्वं समास्थितम् ।।"},
{"c": "13.146", "n": "18", "i": 69196, "v": "पूज्यमाने ततस्तस्मिन्मोदते स महेश्वरः । सुखं ददाति प्रीतात्मा भक्तानां भक्तवत्सलः ।।"},
{"c": "13.146", "n": "19", "i": 69197, "v": "एष एव श्मशानेषु देवो वसति नित्यशः । यजन्ते तं जनास्तत्र वीरस्थाननिषेविणम् ।।"},
{"c": "13.146", "n": "20", "i": 69198, "v": "विषमस्थः शरीरेषु स मृत्युः प्राणिनामिह । स च वायुः शरीरेषु प्राणोऽपानः शरीरिणाम् ।।"},
{"c": "13.146", "n": "21", "i": 69199, "v": "तस्य घोराणि रूपाणि दीप्तानि च बहूनि च । लोके यान्यस्य पूज्यन्ते विप्रास्तानि विदुर्बुधाः ।।"},
{"c": "13.146", "n": "22", "i": 69200, "v": "नामधेयानि वेदेषु बहून्यस्य यथार्थतः । निरुच्यन्ते महत्त्वाच्च विभुत्वात्कर्मभिस्तथा ।।"},
{"c": "13.146", "n": "23", "i": 69201, "v": "वेदे चास्य विदुर्विप्राः शतरुद्रीयमुत्तमम् । व्यासादनन्तरं यच्चाप्युपस्थानं महात्मनः ।।"},
{"c": "13.146", "n": "24", "i": 69202, "v": "प्रदाता सर्वलोकानां विश्वं चाप्युच्यते महत् । ज्येष्ठभूतं वदन्त्येनं ब्राह्मणा ऋषयोऽपरे ।।"},
{"c": "13.146", "n": "25", "i": 69203, "v": "प्रथमो ह्येष देवानां मुखादग्निरजायत । ग्रहैर्बहुविधैः प्राणान्संरुद्धानुत्सृजत्यपि ।।"},
{"c": "13.146", "n": "26", "i": 69204, "v": "स मोचयति पुण्यात्मा शरण्यः शरणागतान् । आयुरारोग्यमैश्वर्यं वित्तं कामांश्च पुष्कलान् ।।"},
{"c": "13.146", "n": "27", "i": 69205, "v": "स ददाति मनुष्येभ्यः स एवाक्षिपते पुनः । शक्रादिषु च देवेषु तस्य चैश्वर्यमुच्यते ।।"},
{"c": "13.146", "n": "28", "i": 69206, "v": "स एवाभ्यधिको नित्यं त्रैलोक्यस्य शुभाशुभे । ऐश्वर्याच्चैव कामानामीश्वरः पुनरुच्यते ।।"},
{"c": "13.146", "n": "29", "i": 69207, "v": "महेश्वरश्च लोकानां महतामीश्वरश्च सः । बहुभिर्विविधै रूपैर्विश्वं व्याप्तमिदं जगत् । तस्य देवस्य यद्वक्त्रं समुद्रे वडवामुखम् ।।"},
{"c": "13.147", "t": "वैशंपायन उवाच ।"},
{"c": "13.147", "n": "1", "i": 69208, "v": "इत्युक्तवति वाक्यं तु कृष्णे देवकिनन्दने । भीष्मं शांतनवं भूयः पर्यपृच्छद्युधिष्ठिरः ।।"},
{"c": "13.147", "n": "2", "i": 69209, "v": "निर्णये वा महाबुद्धे सर्वधर्मभृतां वर । प्रत्यक्षमागमो वेति किं तयोः कारणं भवेत् ।।"},
{"c": "13.147", "t": "भीष्म उवाच ।"},
{"c": "13.147", "n": "3", "i": 69210, "v": "नास्त्यत्र संशयः कश्चिदिति मे वर्तते मतिः । शृणु वक्ष्यामि ते प्राज्ञ सम्यक्त्वमनुपृच्छसि ।।"},
{"c": "13.147", "n": "4", "i": 69211, "v": "संशयः सुगमो राजन्निर्णयस्त्वत्र दुर्गमः । दृष्टं श्रुतमनन्तं हि यत्र संशयदर्शनम् ।।"},
{"c": "13.147", "n": "5", "i": 69212, "v": "प्रत्यक्षं कारणं दृष्टं हेतुकाः प्राज्ञमानिनः । नास्तीत्येवं व्यवस्यन्ति सत्यं संशयमेव च । तदयुक्तं व्यवस्यन्ति बालाः पण्डितमानिनः ।।"},
{"c": "13.147", "n": "6", "i": 69213, "v": "अथ चेन्मन्यसे चैकं कारणं किं भवेदिति । शक्यं दीर्घेण कालेन युक्तेनातन्द्रितेन च । प्राणयात्रामनेकां च कल्पयानेन भारत ।।"},
{"c": "13.147", "n": "7", "i": 69214, "v": "तत्परेणैव नान्येन शक्यं ह्येतत्तु कारणम् । हेतूनामन्तमासाद्य विपुलं ज्ञानमुत्तमम् । ज्योतिः सर्वस्य लोकस्य विपुलं प्रतिपद्यते ।।"},
{"c": "13.147", "n": "8", "i": 69215, "v": "तत्त्वेनागमनं राजन्हेत्वन्तगमनं तथा । अग्राह्यमनिबद्धं च वाचः संपरिवर्जनम् ।।"},
{"c": "13.147", "t": "युधिष्ठिर उवाच ।"},
{"c": "13.147", "n": "9", "i": 69216, "v": "प्रत्यक्षं लोकतः सिद्धं लोकाश्चागमपूर्वकाः । शिष्टाचारो बहुविधो ब्रूहि तन्मे पितामह ।।"},
{"c": "13.147", "t": "भीष्म उवाच ।"},
{"c": "13.147", "n": "10", "i": 69217, "v": "धर्मस्य ह्रियमाणस्य बलवद्भिर्दुरात्मभिः । संस्था यत्नैरपि कृता कालेन परिभिद्यते ।।"},
{"c": "13.147", "n": "11", "i": 69218, "v": "अधर्मा धर्मरूपेण तृणैः कूपा इवावृताः । ततस्तैर्भिद्यते वृत्तं शृणु चैव युधिष्ठिर ।।"},
{"c": "13.147", "n": "12", "i": 69219, "v": "अवृत्त्या ये च भिन्दन्ति श्रुतत्यागपरायणाः । धर्मविद्वेषिणो मन्दा इत्युक्तस्तेषु संशयः ।।"},
{"c": "13.147", "n": "13", "i": 69220, "v": "अतृप्यन्तस्तु साधूनां य एवागमबुद्धयः । परमित्येव संतुष्टास्तानुपास्स्व च पृच्छ च ।।"},
{"c": "13.147", "n": "14", "i": 69221, "v": "कामार्थौ पृष्ठतः कृत्वा लोभमोहानुसारिणौ । धर्म इत्येव संबुद्धास्तानुपास्स्व च पृच्छ च ।।"},
{"c": "13.147", "n": "15", "i": 69222, "v": "न तेषां भिद्यते वृत्तं यज्ञस्वाध्यायकर्मभिः । आचारः कारणं चैव धर्मश्चैव त्रयं पुनः ।।"},
{"c": "13.147", "t": "युधिष्ठिर उवाच ।"},
{"c": "13.147", "n": "16", "i": 69223, "v": "पुनरेवेह मे बुद्धिः संशये परिमुह्यते । अपारे मार्गमाणस्य परं तीरमपश्यतः ।।"},
{"c": "13.147", "n": "17", "i": 69224, "v": "वेदाः प्रत्यक्षमाचारः प्रमाणं तत्त्रयं यदि । पृथक्त्वं लभ्यते चैषां धर्मश्चैकस्त्रयं कथम् ।।"},
{"c": "13.147", "t": "भीष्म उवाच ।"},
{"c": "13.147", "n": "18", "i": 69225, "v": "धर्मस्य ह्रियमाणस्य बलवद्भिर्दुरात्मभिः । यद्येवं मन्यसे राजंस्त्रिधा धर्मविचारणा ।।"},
{"c": "13.147", "n": "19", "i": 69226, "v": "एक एवेति जानीहि त्रिधा तस्य प्रदर्शनम् । पृथक्त्वे चैव मे बुद्धिस्त्रयाणामपि वै तथा ।।"},
{"c": "13.147", "n": "20", "i": 69227, "v": "उक्तो मार्गस्त्रयाणां च तत्तथैव समाचर । जिज्ञासा तु न कर्तव्या धर्मस्य परितर्कणात् ।।"},
{"c": "13.147", "n": "21", "i": 69228, "v": "सदैव भरतश्रेष्ठ मा ते भूदत्र संशयः । अन्धो जड इवाशङ्को यद्ब्रवीमि तदाचर ।।"},
{"c": "13.147", "n": "22", "i": 69229, "v": "अहिंसा सत्यमक्रोधो दानमेतच्चतुष्टयम् । अजातशत्रो सेवस्व धर्म एष सनातनः ।।"},
{"c": "13.147", "n": "23", "i": 69230, "v": "ब्राह्मणेषु च वृत्तिर्या पितृपैतामहोचिता । तामन्वेहि महाबाहो स्वर्गस्यैते हि देशिकाः ।।"},
{"c": "13.147", "n": "24", "i": 69231, "v": "प्रमाणमप्रमाणं वै यः कुर्यादबुधो नरः । न स प्रमाणतामर्हो विवादजननो हि सः ।।"},
{"c": "13.147", "n": "25", "i": 69232, "v": "ब्राह्मणानेव सेवस्व सत्कृत्य बहुमन्य च । एतेष्वेव त्विमे लोकाः कृत्स्ना इति निबोध तान् ।।"},
{"c": "13.148", "t": "युधिष्ठिर उवाच ।"},
{"c": "13.148", "n": "1", "i": 69233, "v": "ये च धर्ममसूयन्ति ये चैनं पर्युपासते । ब्रवीतु भगवानेतत्क्व ते गच्छन्ति तादृशाः ।।"},
{"c": "13.148", "t": "भीष्म उवाच ।"},
{"c": "13.148", "n": "2", "i": 69234, "v": "रजसा तमसा चैव समवस्तीर्णचेतसः । नरकं प्रतिपद्यन्ते धर्मविद्वेषिणो नराः ।।"},
{"c": "13.148", "n": "3", "i": 69235, "v": "ये तु धर्मं महाराज सततं पर्युपासते । सत्यार्जवपराः सन्तस्ते वै स्वर्गभुजो नराः ।।"},
{"c": "13.148", "n": "4", "i": 69236, "v": "धर्म एव रतिस्तेषामाचार्योपासनाद्भवेत् । देवलोकं प्रपद्यन्ते ये धर्मं पर्युपासते ।।"},
{"c": "13.148", "n": "5", "i": 69237, "v": "मनुष्या यदि वा देवाः शरीरमुपताप्य वै । धर्मिणः सुखमेधन्ते लोभद्वेषविवर्जिताः ।।"},
{"c": "13.148", "n": "6", "i": 69238, "v": "प्रथमं ब्रह्मणः पुत्रं धर्ममाहुर्मनीषिणः । धर्मिणः पर्युपासन्ते फलं पक्वमिवाशयः ।।"},
{"c": "13.148", "t": "युधिष्ठिर उवाच ।"},
{"c": "13.148", "n": "7", "i": 69239, "v": "असतां कीदृशं रूपं साधवः किं च कुर्वते । ब्रवीतु मे भवानेतत्सन्तोऽसन्तश्च कीदृशाः ।।"},
{"c": "13.148", "t": "भीष्म उवाच ।"},
{"c": "13.148", "n": "8", "i": 69240, "v": "दुराचाराश्च दुर्धर्षा दुर्मुखाश्चाप्यसाधवः । साधवः शीलसंपन्नाः शिष्टाचारस्य लक्षणम् ।।"},
{"c": "13.148", "n": "9", "i": 69241, "v": "राजमार्गे गवां मध्ये गोष्ठमध्ये च धर्मिणः । नोपसेवन्ति राजेन्द्र सर्गं मूत्रपुरीषयोः ।।"},
{"c": "13.148", "n": "10", "i": 69242, "v": "पञ्चानामशनं दत्त्वा शेषमश्नन्ति साधवः । न जल्पन्ति च भुञ्जाना न निद्रान्त्यार्द्रपाणयः ।।"},
{"c": "13.148", "n": "11", "i": 69243, "v": "चित्रभानुमनड्वाहं देवं गोष्ठं चतुष्पथम् । ब्राह्मणं धार्मिकं चैत्यं ते कुर्वन्ति प्रदक्षिणम् ।।"},
{"c": "13.148", "n": "12", "i": 69244, "v": "वृद्धानां भारतप्तानां स्त्रीणां बालातुरस्य च । ब्राह्मणानां गवां राज्ञां पन्थानं ददते च ते ।।"},
{"c": "13.148", "n": "13", "i": 69245, "v": "अतिथीनां च सर्वेषां प्रेष्याणां स्वजनस्य च । तथा शरणकामानां गोप्ता स्यात्स्वागतप्रदः ।।"},
{"c": "13.148", "n": "14", "i": 69246, "v": "सायं प्रातर्मनुष्याणामशनं देवनिर्मितम् । नान्तरा भोजनं दृष्टमुपवासविधिर्हि सः ।।"},
{"c": "13.148", "n": "15", "i": 69247, "v": "होमकाले यथा वह्निः कालमेव प्रतीक्षते । ऋतुकाले तथा नारी ऋतुमेव प्रतीक्षते । न चान्यां गच्छते यस्तु ब्रह्मचर्यं हि तत्स्मृतम् ।।"},
{"c": "13.148", "n": "16", "i": 69248, "v": "अमृतं ब्राह्मणा गाव इत्येतत्त्रयमेकतः । तस्माद्गोब्राह्मणं नित्यमर्चयेत यथाविधि ।।"},
{"c": "13.148", "n": "17", "i": 69249, "v": "यजुषा संस्कृतं मांसमुपभुञ्जन्न दुष्यति । पृष्ठमांसं वृथामांसं पुत्रमांसं च तत्समम् ।।"},
{"c": "13.148", "n": "18", "i": 69250, "v": "स्वदेशे परदेशे वाप्यतिथिं नोपवासयेत् । कर्म वै सफलं कृत्वा गुरूणां प्रतिपादयेत् ।।"},
{"c": "13.148", "n": "19", "i": 69251, "v": "गुरुभ्य आसनं देयमभिवाद्याभिपूज्य च । गुरूनभ्यर्च्य वर्धन्ते आयुषा यशसा श्रिया ।।"},
{"c": "13.148", "n": "20", "i": 69252, "v": "वृद्धान्नातिवदेज्जातु न च संप्रेषयेदपि । नासीनः स्यात्स्थितेष्वेवमायुरस्य न रिष्यते ।।"},
{"c": "13.148", "n": "21", "i": 69253, "v": "न नग्नामीक्षते नारीं न विद्वान्पुरुषानपि । मैथुनं सततं गुप्तमाहारं च समाचरेत् ।।"},
{"c": "13.148", "n": "22", "i": 69254, "v": "तीर्थानां गुरवस्तीर्थं शुचीनां हृदयं शुचि । दर्शनानां परं ज्ञानं संतोषः परमं सुखम् ।।"},
{"c": "13.148", "n": "23", "i": 69255, "v": "सायं प्रातश्च वृद्धानां शृणुयात्पुष्कला गिरः । श्रुतमाप्नोति हि नरः सततं वृद्धसेवया ।।"},
{"c": "13.148", "n": "24", "i": 69256, "v": "स्वाध्याये भोजने चैव दक्षिणं पाणिमुद्धरेत् । यच्छेद्वाङ्मनसी नित्यमिन्द्रियाणां च विभ्रमम् ।।"},
{"c": "13.148", "n": "25", "i": 69257, "v": "संस्कृतं पायसं नित्यं यवागूं कृसरं हविः । अष्टकाः पितृदैवत्या वृद्धानामभिपूजनम् ।।"},
{"c": "13.148", "n": "26", "i": 69258, "v": "श्मश्रुकर्मणि मङ्गल्यं क्षुतानामभिनन्दनम् । व्याधितानां च सर्वेषामायुषः प्रतिनन्दनम् ।।"},
{"c": "13.148", "n": "27", "i": 69259, "v": "न जातु त्वमिति ब्रूयादापन्नोऽपि महत्तरम् । त्वंकारो वा वधो वेति विद्वत्सु न विशिष्यते । अवराणां समानानां शिष्याणां च समाचरेत् ।।"},
{"c": "13.148", "n": "28", "i": 69260, "v": "पापमाचक्षते नित्यं हृदयं पापकर्मिणाम् । ज्ञानपूर्वं विनश्यन्ति गूहमाना महाजने ।।"},
{"c": "13.148", "n": "29", "i": 69261, "v": "ज्ञानपूर्वं कृतं कर्म च्छादयन्ते ह्यसाधवः । न मां मनुष्याः पश्यन्ति न मां पश्यन्ति देवताः । पापेनाभिहतः पापः पापमेवाभिजायते ।।"},
{"c": "13.148", "n": "30", "i": 69262, "v": "यथा वार्धुषिको वृद्धिं देहभेदे प्रतीक्षते । धर्मेणापिहितं पापं धर्ममेवाभिवर्धयेत् ।।"},
{"c": "13.148", "n": "31", "i": 69263, "v": "यथा लवणमम्भोभिराप्लुतं प्रविलीयते । प्रायश्चित्तहतं पापं तथा सद्यः प्रणश्यति ।।"},
{"c": "13.148", "n": "32", "i": 69264, "v": "तस्मात्पापं न गूहेत गूहमानं विवर्धते । कृत्वा तु साधुष्वाख्येयं ते तत्प्रशमयन्त्युत ।।"},
{"c": "13.148", "n": "33", "i": 69265, "v": "आशया संचितं द्रव्यं यत्काले नोपभुज्यते । अन्ये चैतत्प्रपद्यन्ते वियोगे तस्य देहिनः ।।"},
{"c": "13.148", "n": "34", "i": 69266, "v": "मानसं सर्वभूतानां धर्ममाहुर्मनीषिणः । तस्मात्सर्वाणि भूतानि धर्ममेव समासते ।।"},
{"c": "13.148", "n": "35", "i": 69267, "v": "एक एव चरेद्धर्मं न धर्मध्वजिको भवेत् । धर्मवाणिजका ह्येते ये धर्ममुपभुञ्जते ।।"},
{"c": "13.148", "n": "36", "i": 69268, "v": "अर्चेद्देवानदम्भेन सेवेतामायया गुरून् । निधिं निदध्यात्पारत्र्यं यात्रार्थं दानशब्दितम् ।।"},
{"c": "13.149", "t": "युधिष्ठिर उवाच ।"},
{"c": "13.149", "n": "1", "i": 69269, "v": "नाभागधेयः प्राप्नोति धनं सुबलवानपि । भागधेयान्वितस्त्वर्थान्कृशो बालश्च विन्दति ।।"},
{"c": "13.149", "n": "2", "i": 69270, "v": "नालाभकाले लभते प्रयत्नेऽपि कृते सति । लाभकालेऽप्रयत्नेन लभते विपुलं धनम् । कृतयत्नाफलाश्चैव दृश्यन्ते शतशो नराः ।।"},
{"c": "13.149", "n": "3", "i": 69271, "v": "यदि यत्नो भवेन्मर्त्यः स सर्वं फलमाप्नुयात् । नालभ्यं चोपलभ्येत नृणां भरतसत्तम ।।"},
{"c": "13.149", "n": "4", "i": 69272, "v": "यदा प्रयत्नं कृतवान्दृश्यते ह्यफलो नरः । मार्गन्नयशतैरर्थानमार्गंश्चापरः सुखी ।।"},
{"c": "13.149", "n": "5", "i": 69273, "v": "अकार्यमसकृत्कृत्वा दृश्यन्ते ह्यधना नराः । धनयुक्तास्त्वधर्मस्था दृश्यन्ते चापरे जनाः ।।"},
{"c": "13.149", "n": "6", "i": 69274, "v": "अधीत्य नीतिं यस्माच्च नीतियुक्तो न दृश्यते । अनभिज्ञश्च साचिव्यं गमितः केन हेतुना । विद्यायुक्तो ह्यविद्यश्च धनवान्दुर्गतस्तथा ।।"},
{"c": "13.149", "n": "7", "i": 69275, "v": "यदि विद्यामुपाश्रित्य नरः सुखमवाप्नुयात् । न विद्वान्विद्यया हीनं वृत्त्यर्थमुपसंश्रयेत् ।।"},
{"c": "13.149", "n": "8", "i": 69276, "v": "यथा पिपासां जयति पुरुषः प्राप्य वै जलम् । दृष्टार्थो विद्ययाप्येवमविद्यां प्रजहेन्नरः ।।"},
{"c": "13.149", "n": "9", "i": 69277, "v": "नाप्राप्तकालो म्रियते विद्धः शरशतैरपि । तृणाग्रेणापि संस्पृष्टः प्राप्तकालो न जीवति ।।"},
{"c": "13.149", "t": "भीष्म उवाच ।"},
{"c": "13.149", "n": "10", "i": 69278, "v": "ईहमानः समारम्भान्यदि नासादयेद्धनम् । उग्रं तपः समारोहेन्न ह्यनुप्तं प्ररोहति ।।"},
{"c": "13.149", "n": "11", "i": 69279, "v": "दानेन भोगी भवति मेधावी वृद्धसेवया । अहिंसया च दीर्घायुरिति प्राहुर्मनीषिणः ।।"},
{"c": "13.149", "n": "12", "i": 69280, "v": "तस्माद्दद्यान्न याचेत पूजयेद्धार्मिकानपि । स्वाभाषी प्रियकृच्छुद्धः सर्वसत्त्वाविहिंसकः ।।"},
{"c": "13.149", "n": "13", "i": 69281, "v": "यदा प्रमाणप्रभवः स्वभावश्च सुखासुखे । मशकीटपिपीलानां स्थिरो भव युधिष्ठिर ।।"},
{"c": "13.150", "t": "भीष्म उवाच ।"},
{"c": "13.150", "n": "1", "i": 69282, "v": "कार्यते यच्च क्रियते सच्चासच्च कृतं ततः । तत्राश्वसीत सत्कृत्वा असत्कृत्वा न विश्वसेत् ।।"},
{"c": "13.150", "n": "2", "i": 69283, "v": "काल एवात्र कालेन निग्रहानुग्रहौ ददत् । बुद्धिमाविश्य भूतानां धर्मार्थेषु प्रवर्तते ।।"},
{"c": "13.150", "n": "3", "i": 69284, "v": "यदा त्वस्य भवेद्बुद्धिर्धर्म्या चार्थप्रदर्शिनी । तदाश्वसीत धर्मात्मादृढबुद्धिर्न विश्वसेत् ।।"},
{"c": "13.150", "n": "4", "i": 69285, "v": "एतावन्मात्रमेतद्धि भूतानां प्राज्ञलक्षणम् । कालयुक्तोऽप्युभयविच्छेषमर्थं समाचरेत् ।।"},
{"c": "13.150", "n": "5", "i": 69286, "v": "यथा ह्युपस्थितैश्वर्याः पूजयन्ते नरा नरान् । एवमेवात्मनात्मानं पूजयन्तीह धार्मिकाः ।।"},
{"c": "13.150", "n": "6", "i": 69287, "v": "न ह्यधर्मतया धर्मं दद्यात्कालः कथंचन । तस्माद्विशुद्धमात्मानं जानीयाद्धर्मचारिणम् ।।"},
{"c": "13.150", "n": "7", "i": 69288, "v": "स्प्रष्टुमप्यसमर्थो हि ज्वलन्तमिव पावकम् । अधर्मः सततो धर्मं कालेन परिरक्षितम् ।।"},
{"c": "13.150", "n": "8", "i": 69289, "v": "कार्यावेतौ हि कालेन धर्मो हि विजयावहः । त्रयाणामपि लोकानामालोककरणो भवेत् ।।"},
{"c": "13.150", "n": "9", "i": 69290, "v": "तत्र कश्चिन्नयेत्प्राज्ञो गृहीत्वैव करे नरम् । उह्यमानः स धर्मेण धर्मे बहुभयच्छले ।।"},
{"c": "13.151", "t": "युधिष्ठिर उवाच ।"},
{"c": "13.151", "n": "1", "i": 69291, "v": "किं श्रेयः पुरुषस्येह किं कुर्वन्सुखमेधते । विपाप्मा च भवेत्केन किं वा कल्मषनाशनम् ।।"},
{"c": "13.151", "t": "भीष्म उवाच ।"},
{"c": "13.151", "n": "2", "i": 69292, "v": "अयं दैवतवंशो वै ऋषिवंशसमन्वितः । द्विसंध्यं पठितः पुत्र कल्मषापहरः परः ।।"},
{"c": "13.151", "n": "3", "i": 69293, "v": "देवासुरगुरुर्देवः सर्वभूतनमस्कृतः । अचिन्त्योऽथाप्यनिर्देश्यः सर्वप्राणो ह्ययोनिजः ।।"},
{"c": "13.151", "n": "4", "i": 69294, "v": "पितामहो जगन्नाथः सावित्री ब्रह्मणः सती । वेदभूरथ कर्ता च विष्णुर्नारायणः प्रभुः ।।"},
{"c": "13.151", "n": "5", "i": 69295, "v": "उमापतिर्विरूपाक्षः स्कन्दः सेनापतिस्तथा । विशाखो हुतभुग्वायुश्चन्द्रादित्यौ प्रभाकरौ ।।"},
{"c": "13.151", "n": "6", "i": 69296, "v": "शक्रः शचीपतिर्देवो यमो धूमोर्णया सह । वरुणः सह गौर्या च सह ऋद्ध्या धनेश्वरः ।।"},
{"c": "13.151", "n": "7", "i": 69297, "v": "सौम्या गौः सुरभिर्देवी विश्रवाश्च महानृषिः । षट्कालः सागरो गङ्गा स्रवन्त्योऽथ मरुद्गणाः ।।"},
{"c": "13.151", "n": "8", "i": 69298, "v": "वालखिल्यास्तपःसिद्धाः कृष्णद्वैपायनस्तथा । नारदः पर्वतश्चैव विश्वावसुर्हहाहुहूः ।।"},
{"c": "13.151", "n": "9", "i": 69299, "v": "तुम्बरुश्चित्रसेनश्च देवदूतश्च विश्रुतः । देवकन्या महाभागा दिव्याश्चाप्सरसां गणाः ।।"},
{"c": "13.151", "n": "10", "i": 69300, "v": "उर्वशी मेनका रम्भा मिश्रकेशी अलम्बुषा । विश्वाची च घृताची च पञ्चचूडा तिलोत्तमा ।।"},
{"c": "13.151", "n": "11", "i": 69301, "v": "आदित्या वसवो रुद्राः साश्विनः पितरोऽपि च । धर्मः सत्यं तपो दीक्षा व्यवसायः पितामहः ।।"},
{"c": "13.151", "n": "12", "i": 69302, "v": "शर्वर्यो दिवसाश्चैव मारीचः कश्यपस्तथा । शुक्रो बृहस्पतिर्भौमो बुधो राहुः शनैश्चरः ।।"},
{"c": "13.151", "n": "13", "i": 69303, "v": "नक्षत्राण्यृतवश्चैव मासाः संध्याः सवत्सराः । वैनतेयाः समुद्राश्च कद्रुजाः पन्नगास्तथा ।।"},
{"c": "13.151", "n": "14", "i": 69304, "v": "शतद्रूश्च विपाशा च चन्द्रभागा सरस्वती । सिन्धुश्च देविका चैव पुष्करं तीर्थमेव च ।।"},
{"c": "13.151", "n": "15", "i": 69305, "v": "गङ्गा महानदी चैव कपिला नर्मदा तथा । कम्पुना च विशल्या च करतोयाम्बुवाहिनी ।।"},
{"c": "13.151", "n": "16", "i": 69306, "v": "सरयूर्गण्डकी चैव लोहित्यश्च महानदः । ताम्रारुणा वेत्रवती पर्णाशा गौतमी तथा ।।"},
{"c": "13.151", "n": "17", "i": 69307, "v": "गोदावरी च वेण्णा च कृष्णवेणा तथाद्रिजा । दृषद्वती च कावेरी वंक्षुर्मन्दाकिनी तथा ।।"},
{"c": "13.151", "n": "18", "i": 69308, "v": "प्रयागं च प्रभासं च पुण्यं नैमिषमेव च । तच्च विश्वेश्वरस्थानं यत्र तद्विमलं सरः ।।"},
{"c": "13.151", "n": "19", "i": 69309, "v": "पुण्यतीर्थैश्च कलिलं कुरुक्षेत्रं प्रकीर्तितम् । सिन्धूत्तमं तपोदानं जम्बूमार्गमथापि च ।।"},
{"c": "13.151", "n": "20", "i": 69310, "v": "हिरण्वती वितस्ता च तथैवेक्षुमती नदी । वेदस्मृतिर्वैदसिनी मलवासाश्च नद्यपि ।।"},
{"c": "13.151", "n": "21", "i": 69311, "v": "भूमिभागास्तथा पुण्या गङ्गाद्वारमथापि च । ऋषिकुल्यास्तथा मेध्या नदी चित्रपथा तथा ।।"},
{"c": "13.151", "n": "22", "i": 69312, "v": "कौशिकी यमुना सीता तथा चर्मण्वती नदी । नदी भीमरथी चैव बाहुदा च महानदी । महेन्द्रवाणी त्रिदिवा नीलिका च सरस्वती ।।"},
{"c": "13.151", "n": "23", "i": 69313, "v": "नन्दा चापरनन्दा च तथा तीर्थं महाह्रदम् । गयाथ फल्गुतीर्थं च धर्मारण्यं सुरैर्वृतम् ।।"},
{"c": "13.151", "n": "24", "i": 69314, "v": "तथा देवनदी पुण्या सरश्च ब्रह्मनिर्मितम् । पुण्यं त्रिलोकविख्यातं सर्वपापहरं शिवम् ।।"},
{"c": "13.151", "n": "25", "i": 69315, "v": "हिमवान्पर्वतश्चैव दिव्यौषधिसमन्वितः । विन्ध्यो धातुविचित्राङ्गस्तीर्थवानौषधान्वितः ।।"},
{"c": "13.151", "n": "26", "i": 69316, "v": "मेरुर्महेन्द्रो मलयः श्वेतश्च रजताचितः । शृङ्गवान्मन्दरो नीलो निषधो दर्दुरस्तथा ।।"},
{"c": "13.151", "n": "27", "i": 69317, "v": "चित्रकूटोऽञ्जनाभश्च पर्वतो गन्धमादनः । पुण्यः सोमगिरिश्चैव तथैवान्ये महीधराः । दिशश्च विदिशश्चैव क्षितिः सर्वे महीरुहाः ।।"},
{"c": "13.151", "n": "28", "i": 69318, "v": "विश्वेदेवा नभश्चैव नक्षत्राणि ग्रहास्तथा । पान्तु वः सततं देवाः कीर्तिताकीर्तिता मया ।।"},
{"c": "13.151", "n": "29", "i": 69319, "v": "कीर्तयानो नरो ह्येतान्मुच्यते सर्वकिल्बिषैः । स्तुवंश्च प्रतिनन्दंश्च मुच्यते सर्वतो भयात् । सर्वसंकरपापेभ्यो देवतास्तवनन्दकः ।।"},
{"c": "13.151", "n": "30", "i": 69320, "v": "देवतानन्तरं विप्रांस्तपःसिद्धांस्तपोधिकान् । कीर्तितान्कीर्तयिष्यामि सर्वपापप्रमोचनान् ।।"},
{"c": "13.151", "n": "31", "i": 69321, "v": "यवक्रीतोऽथ रैभ्यश्च कक्षीवानौशिजस्तथा । भृग्वङ्गिरास्तथा कण्वो मेधातिथिरथ प्रभुः । बर्ही च गुणसंपन्नः प्राचीं दिशमुपाश्रिताः ।।"},
{"c": "13.151", "n": "32", "i": 69322, "v": "भद्रां दिशं महाभागा उल्मुचुः प्रमुचुस्तथा । मुमुचुश्च महाभागः स्वस्त्यात्रेयश्च वीर्यवान् ।।"},
{"c": "13.151", "n": "33", "i": 69323, "v": "मित्रावरुणयोः पुत्रस्तथागस्त्यः प्रतापवान् । दृढायुश्चोर्ध्वबाहुश्च विश्रुतावृषिसत्तमौ ।।"},
{"c": "13.151", "n": "34", "i": 69324, "v": "पश्चिमां दिशमाश्रित्य य एधन्ते निबोध तान् । उषद्गुः सह सोदर्यैः परिव्याधश्च वीर्यवान् ।।"},
{"c": "13.151", "n": "35", "i": 69325, "v": "ऋषिर्दीर्घतमाश्चैव गौतमः कश्यपस्तथा । एकतश्च द्वितश्चैव त्रितश्चैव महर्षयः । अत्रेः पुत्रश्च धर्मात्मा तथा सारस्वतः प्रभुः ।।"},
{"c": "13.151", "n": "36", "i": 69326, "v": "उत्तरां दिशमाश्रित्य य एधन्ते निबोध तान् । अत्रिर्वसिष्ठः शक्तिश्च पाराशर्यश्च वीर्यवान् ।।"},
{"c": "13.151", "n": "37", "i": 69327, "v": "विश्वामित्रो भरद्वाजो जमदग्निस्तथैव च । ऋचीकपौत्रो रामश्च ऋषिरौद्दालकिस्तथा ।।"},
{"c": "13.151", "n": "38", "i": 69328, "v": "श्वेतकेतुः कोहलश्च विपुलो देवलस्तथा । देवशर्मा च धौम्यश्च हस्तिकाश्यप एव च ।।"},
{"c": "13.151", "n": "39", "i": 69329, "v": "लोमशो नाचिकेतश्च लोमहर्षण एव च । ऋषिरुग्रश्रवाश्चैव भार्गवश्च्यवनस्तथा ।।"},
{"c": "13.151", "n": "40", "i": 69330, "v": "एष वै समवायस्ते ऋषिदेवसमन्वितः । आद्यः प्रकीर्तितो राजन्सर्वपापप्रमोचनः ।।"},
{"c": "13.151", "n": "41", "i": 69331, "v": "नृगो ययातिर्नहुषो यदुः पूरुश्च वीर्यवान् । धुन्धुमारो दिलीपश्च सगरश्च प्रतापवान् ।।"},
{"c": "13.151", "n": "42", "i": 69332, "v": "कृशाश्वो यौवनाश्वश्च चित्राश्वः सत्यवांस्तथा । दुःषन्तो भरतश्चैव चक्रवर्ती महायशाः ।।"},
{"c": "13.151", "n": "43", "i": 69333, "v": "यवनो जनकश्चैव तथा दृढरथो नृपः । रघुर्नरवरश्चैव तथा दशरथो नृपः ।।"},
{"c": "13.151", "n": "44", "i": 69334, "v": "रामो राक्षसहा वीरः शशबिन्दुर्भगीरथः । हरिश्चन्द्रो मरुत्तश्च जह्नुर्जाह्नविसेविता ।।"},
{"c": "13.151", "n": "45", "i": 69335, "v": "महोदयो ह्यलर्कश्च ऐलश्चैव नराधिपः । करंधमो नरश्रेष्ठः कध्मोरश्च नराधिपः ।।"},
{"c": "13.151", "n": "46", "i": 69336, "v": "दक्षोऽम्बरीषः कुकुरो रवतश्च महायशाः । मुचुकुन्दश्च राजर्षिर्मित्रभानुः प्रियंकरः ।।"},
{"c": "13.151", "n": "47", "i": 69337, "v": "त्रसदस्युस्तथा राजा श्वेतो राजर्षिसत्तमः । महाभिषश्च विख्यातो निमिराजस्तथाष्टकः ।।"},
{"c": "13.151", "n": "48", "i": 69338, "v": "आयुः क्षुपश्च राजर्षिः कक्षेयुश्च नराधिपः । शिबिरौशीनरश्चैव गयश्चैव नराधिपः ।।"},
{"c": "13.151", "n": "49", "i": 69339, "v": "प्रतर्दनो दिवोदासः सौदासः कोसलेश्वरः । ऐलो नलश्च राजर्षिर्मनुश्चैव प्रजापतिः ।।"},
{"c": "13.151", "n": "50", "i": 69340, "v": "हविध्रश्च पृषध्रश्च प्रतीपः शंतनुस्तथा । कक्षसेनश्च राजर्षिर्ये चान्ये नानुकीर्तिताः ।।"},
{"c": "13.151", "n": "51", "i": 69341, "v": "मा विघ्नं मा च मे पापं मा च मे परिपन्थिनः । ध्रुवो जयो मे नित्यं स्यात्परत्र च परा गतिः ।।"},
{"c": "13.152", "t": "वैशंपायन उवाच ।"},
{"c": "13.152", "n": "1", "i": 69342, "v": "तूष्णींभूते तदा भीष्मे पटे चित्रमिवार्पितम् । मुहूर्तमिव च ध्यात्वा व्यासः सत्यवतीसुतः । नृपं शयानं गाङ्गेयमिदमाह वचस्तदा ।।"},
{"c": "13.152", "n": "2", "i": 69343, "v": "राजन्प्रकृतिमापन्नः कुरुराजो युधिष्ठिरः । सहितो भ्रातृभिः सर्वैः पार्थिवैश्चानुयायिभिः ।।"},
{"c": "13.152", "n": "3", "i": 69344, "v": "उपास्ते त्वां नरव्याघ्र सह कृष्णेन धीमता । तमिमं पुरयानाय त्वमनुज्ञातुमर्हसि ।।"},
{"c": "13.152", "n": "4", "i": 69345, "v": "एवमुक्तो भगवता व्यासेन पृथिवीपतिः । युधिष्ठिरं सहामात्यमनुजज्ञे नदीसुतः ।।"},
{"c": "13.152", "n": "5", "i": 69346, "v": "उवाच चैनं मधुरं ततः शांतनवो नृपः । प्रविशस्व पुरं राजन्व्येतु ते मानसो ज्वरः ।।"},
{"c": "13.152", "n": "6", "i": 69347, "v": "यजस्व विविधैर्यज्ञैर्बह्वन्नैः स्वाप्तदक्षिणैः । ययातिरिव राजेन्द्र श्रद्धादमपुरःसरः ।।"},
{"c": "13.152", "n": "7", "i": 69348, "v": "क्षत्रधर्मरतः पार्थ पितॄन्देवांश्च तर्पय । श्रेयसा योक्ष्यसे चैव व्येतु ते मानसो ज्वरः ।।"},
{"c": "13.152", "n": "8", "i": 69349, "v": "रञ्जयस्व प्रजाः सर्वाः प्रकृतीः परिसान्त्वय । सुहृदः फलसत्कारैरभ्यर्चय यथार्हतः ।।"},
{"c": "13.152", "n": "9", "i": 69350, "v": "अनु त्वां तात जीवन्तु मित्राणि सुहृदस्तथा । चैत्यस्थाने स्थितं वृक्षं फलवन्तमिव द्विजाः ।।"},
{"c": "13.152", "n": "10", "i": 69351, "v": "आगन्तव्यं च भवता समये मम पार्थिव । विनिवृत्ते दिनकरे प्रवृत्ते चोत्तरायणे ।।"},
{"c": "13.152", "n": "11", "i": 69352, "v": "तथेत्युक्त्वा तु कौन्तेयः सोऽभिवाद्य पितामहम् । प्रययौ सपरीवारो नगरं नागसाह्वयम् ।।"},
{"c": "13.152", "n": "12", "i": 69353, "v": "धृतराष्ट्रं पुरस्कृत्य गान्धारीं च पतिव्रताम् । सह तैरृषिभिः सर्वैर्भ्रातृभिः केशवेन च ।।"},
{"c": "13.152", "n": "13", "i": 69354, "v": "पौरजानपदैश्चैव मन्त्रिवृद्धैश्च पार्थिवः । प्रविवेश कुरुश्रेष्ठ पुरं वारणसाह्वयम् ।।"},
{"c": "13.153", "t": "वैशंपायन उवाच ।"},
{"c": "13.153", "n": "1", "i": 69355, "v": "ततः कुन्तीसुतो राजा पौरजानपदं जनम् । पूजयित्वा यथान्यायमनुजज्ञे गृहान्प्रति ।।"},
{"c": "13.153", "n": "2", "i": 69356, "v": "सान्त्वयामास नारीश्च हतवीरा हतेश्वराः । विपुलैरर्थदानैश्च तदा पाण्डुसुतो नृपः ।।"},
{"c": "13.153", "n": "3", "i": 69357, "v": "सोऽभिषिक्तो महाप्राज्ञः प्राप्य राज्यं युधिष्ठिरः । अवस्थाप्य नरश्रेष्ठः सर्वाः स्वप्रकृतीस्तदा ।।"},
{"c": "13.153", "n": "4", "i": 69358, "v": "द्विजेभ्यो बलमुख्येभ्यो नैगमेभ्यश्च सर्वशः । प्रतिगृह्याशिषो मुख्यास्तदा धर्मभृतां वरः ।।"},
{"c": "13.153", "n": "5", "i": 69359, "v": "उषित्वा शर्वरीः श्रीमान्पञ्चाशन्नगरोत्तमे । समयं कौरवाग्र्यस्य सस्मार पुरुषर्षभः ।।"},
{"c": "13.153", "n": "6", "i": 69360, "v": "स निर्ययौ गजपुराद्याजकैः परिवारितः । दृष्ट्वा निवृत्तमादित्यं प्रवृत्तं चोत्तरायणम् ।।"},
{"c": "13.153", "n": "7", "i": 69361, "v": "घृतं माल्यं च गन्धांश्च क्षौमाणि च युधिष्ठिरः । चन्दनागरुमुख्यानि तथा कालागरूणि च ।।"},
{"c": "13.153", "n": "8", "i": 69362, "v": "प्रस्थाप्य पूर्वं कौन्तेयो भीष्मसंसाधनाय वै । माल्यानि च महार्हाणि रत्नानि विविधानि च ।।"},
{"c": "13.153", "n": "9", "i": 69363, "v": "धृतराष्ट्रं पुरस्कृत्य गान्धारीं च यशस्विनीम् । मातरं च पृथां धीमान्भ्रातॄंश्च पुरुषर्षभः ।।"},
{"c": "13.153", "n": "10", "i": 69364, "v": "जनार्दनेनानुगतो विदुरेण च धीमता । युयुत्सुना च कौरव्यो युयुधानेन चाभिभो ।।"},
{"c": "13.153", "n": "11", "i": 69365, "v": "महता राजभोग्येन परिबर्हेण संवृतः । स्तूयमानो महाराज भीष्मस्याग्नीननुव्रजन् ।।"},
{"c": "13.153", "n": "12", "i": 69366, "v": "निश्चक्राम पुरात्तस्माद्यथा देवपतिस्तथा । आससाद कुरुक्षेत्रे ततः शांतनवं नृपम् ।।"},
{"c": "13.153", "n": "13", "i": 69367, "v": "उपास्यमानं व्यासेन पाराशर्येण धीमता । नारदेन च राजर्षे देवलेनासितेन च ।।"},
{"c": "13.153", "n": "14", "i": 69368, "v": "हतशिष्टैर्नृपैश्चान्यैर्नानादेशसमागतैः । रक्षिभिश्च महात्मानं रक्ष्यमाणं समन्ततः ।।"},
{"c": "13.153", "n": "15", "i": 69369, "v": "शयानं वीरशयने ददर्श नृपतिस्ततः । ततो रथादवारोहद्भ्रातृभिः सह धर्मराट् ।।"},
{"c": "13.153", "n": "16", "i": 69370, "v": "अभिवाद्याथ कौन्तेयः पितामहमरिंदमम् । द्वैपायनादीन्विप्रांश्च तैश्च प्रत्यभिनन्दितः ।।"},
{"c": "13.153", "n": "17", "i": 69371, "v": "ऋत्विग्भिर्ब्रह्मकल्पैश्च भ्रातृभिश्च सहाच्युतः । आसाद्य शरतल्पस्थमृषिभिः परिवारितम् ।।"},
{"c": "13.153", "n": "18", "i": 69372, "v": "अब्रवीद्भरतश्रेष्ठं धर्मराजो युधिष्ठिरः । भ्रातृभिः सह कौरव्य शयानं निम्नगासुतम् ।।"},
{"c": "13.153", "n": "19", "i": 69373, "v": "युधिष्ठिरोऽहं नृपते नमस्ते जाह्नवीसुत । शृणोषि चेन्महाबाहो ब्रूहि किं करवाणि ते ।।"},
{"c": "13.153", "n": "20", "i": 69374, "v": "प्राप्तोऽस्मि समये राजन्नग्नीनादाय ते विभो । आचार्या ब्राह्मणाश्चैव ऋत्विजो भ्रातरश्च मे ।।"},
{"c": "13.153", "n": "21", "i": 69375, "v": "पुत्रश्च ते महातेजा धृतराष्ट्रो जनेश्वरः । उपस्थितः सहामात्यो वासुदेवश्च वीर्यवान् ।।"},
{"c": "13.153", "n": "22", "i": 69376, "v": "हतशिष्टाश्च राजानः सर्वे च कुरुजाङ्गलाः । तान्पश्य कुरुशार्दूल समुन्मीलय लोचने ।।"},
{"c": "13.153", "n": "23", "i": 69377, "v": "यच्चेह किंचित्कर्तव्यं तत्सर्वं प्रापितं मया । यथोक्तं भवता काले सर्वमेव च तत्कृतम् ।।"},
{"c": "13.153", "n": "24", "i": 69378, "v": "एवमुक्तस्तु गाङ्गेयः कुन्तीपुत्रेण धीमता । ददर्श भारतान्सर्वान्स्थितान्संपरिवार्य तम् ।।"},
{"c": "13.153", "n": "25", "i": 69379, "v": "ततश्चलवलिर्भीष्मः प्रगृह्य विपुलं भुजम् । ओघमेघस्वनो वाग्मी काले वचनमब्रवीत् ।।"},
{"c": "13.153", "n": "26", "i": 69380, "v": "दिष्ट्या प्राप्तोऽसि कौन्तेय सहामात्यो युधिष्ठिर । परिवृत्तो हि भगवान्सहस्रांशुर्दिवाकरः ।।"},
{"c": "13.153", "n": "27", "i": 69381, "v": "अष्टपञ्चाशतं रात्र्यः शयानस्याद्य मे गताः । शरेषु निशिताग्रेषु यथा वर्षशतं तथा ।।"},
{"c": "13.153", "n": "28", "i": 69382, "v": "माघोऽयं समनुप्राप्तो मासः पुण्यो युधिष्ठिर । त्रिभागशेषः पक्षोऽयं शुक्लो भवितुमर्हति ।।"},
{"c": "13.153", "n": "29", "i": 69383, "v": "एवमुक्त्वा तु गाङ्गेयो धर्मपुत्रं युधिष्ठिरम् । धृतराष्ट्रमथामन्त्र्य काले वचनमब्रवीत् ।।"},
{"c": "13.153", "n": "30", "i": 69384, "v": "राजन्विदितधर्मोऽसि सुनिर्णीतार्थसंशयः । बहुश्रुता हि ते विप्रा बहवः पर्युपासिताः ।।"},
{"c": "13.153", "n": "31", "i": 69385, "v": "वेदशास्त्राणि सर्वाणि धर्मांश्च मनुजेश्वर । वेदांश्च चतुरः साङ्गान्निखिलेनावबुध्यसे ।।"},
{"c": "13.153", "n": "32", "i": 69386, "v": "न शोचितव्यं कौरव्य भवितव्यं हि तत्तथा । श्रुतं देवरहस्यं ते कृष्णद्वैपायनादपि ।।"},
{"c": "13.153", "n": "33", "i": 69387, "v": "यथा पाण्डोः सुता राजंस्तथैव तव धर्मतः । तान्पालय स्थितो धर्मे गुरुशुश्रूषणे रतान् ।।"},
{"c": "13.153", "n": "34", "i": 69388, "v": "धर्मराजो हि शुद्धात्मा निदेशे स्थास्यते तव । आनृशंस्यपरं ह्येनं जानामि गुरुवत्सलम् ।।"},
{"c": "13.153", "n": "35", "i": 69389, "v": "तव पुत्रा दुरात्मानः क्रोधलोभपरायणाः । ईर्ष्याभिभूता दुर्वृत्तास्तान्न शोचितुमर्हसि ।।"},
{"c": "13.153", "t": "वैशंपायन उवाच ।"},
{"c": "13.153", "n": "36", "i": 69390, "v": "एतावदुक्त्वा वचनं धृतराष्ट्रं मनीषिणम् । वासुदेवं महाबाहुमभ्यभाषत कौरवः ।।"},
{"c": "13.153", "n": "37", "i": 69391, "v": "भगवन्देवदेवेश सुरासुरनमस्कृत । त्रिविक्रम नमस्तेऽस्तु शङ्खचक्रगदाधर ।।"},
{"c": "13.153", "n": "38", "i": 69392, "v": "अनुजानीहि मां कृष्ण वैकुण्ठ पुरुषोत्तम । रक्ष्याश्च ते पाण्डवेया भवान्ह्येषां परायणम् ।।"},
{"c": "13.153", "n": "39", "i": 69393, "v": "उक्तवानस्मि दुर्बुद्धिं मन्दं दुर्योधनं पुरा । यतः कृष्णस्ततो धर्मो यतो धर्मस्ततो जयः ।।"},
{"c": "13.153", "n": "40", "i": 69394, "v": "वासुदेवेन तीर्थेन पुत्र संशाम्य पाण्डवैः । संधानस्य परः कालस्तवेति च पुनः पुनः ।।"},
{"c": "13.153", "n": "41", "i": 69395, "v": "न च मे तद्वचो मूढः कृतवान्स सुमन्दधीः । घातयित्वेह पृथिवीं ततः स निधनं गतः ।।"},
{"c": "13.153", "n": "42", "i": 69396, "v": "त्वां च जानाम्यहं वीर पुराणमृषिसत्तमम् । नरेण सहितं देवं बदर्यां सुचिरोषितम् ।।"},
{"c": "13.153", "n": "43", "i": 69397, "v": "तथा मे नारदः प्राह व्यासश्च सुमहातपाः । नरनारायणावेतौ संभूतौ मनुजेष्विति ।।"},
{"c": "13.153", "t": "वासुदेव उवाच ।"},
{"c": "13.153", "n": "44", "i": 69398, "v": "अनुजानामि भीष्म त्वां वसूनाप्नुहि पार्थिव । न तेऽस्ति वृजिनं किंचिन्मया दृष्टं महाद्युते ।।"},
{"c": "13.153", "n": "45", "i": 69399, "v": "पितृभक्तोऽसि राजर्षे मार्कण्डेय इवापरः । तेन मृत्युस्तव वशे स्थितो भृत्य इवानतः ।।"},
{"c": "13.153", "t": "वैशंपायन उवाच ।"},
{"c": "13.153", "n": "46", "i": 69400, "v": "एवमुक्तस्तु गाङ्गेयः पाण्डवानिदमब्रवीत् । धृतराष्ट्रमुखांश्चापि सर्वान्ससुहृदस्तथा ।।"},
{"c": "13.153", "n": "47", "i": 69401, "v": "प्राणानुत्स्रष्टुमिच्छामि तन्मानुज्ञातुमर्हथ । सत्ये प्रयतितव्यं वः सत्यं हि परमं बलम् ।।"},
{"c": "13.153", "n": "48", "i": 69402, "v": "आनृशंस्यपरैर्भाव्यं सदैव नियतात्मभिः । ब्रह्मण्यैर्धर्मशीलैश्च तपोनीत्यैश्च भारत ।।"},
{"c": "13.153", "n": "49", "i": 69403, "v": "इत्युक्त्वा सुहृदः सर्वान्संपरिष्वज्य चैव ह । पुनरेवाब्रवीद्धीमान्युधिष्ठिरमिदं वचः ।।"},
{"c": "13.153", "n": "50", "i": 69404, "v": "ब्राह्मणाश्चैव ते नित्यं प्राज्ञाश्चैव विशेषतः । आचार्या ऋत्विजश्चैव पूजनीया नराधिप ।।"},
{"c": "13.154", "t": "वैशंपायन उवाच ।"},
{"c": "13.154", "n": "1", "i": 69405, "v": "एवमुक्त्वा कुरून्सर्वान्भीष्मः शांतनवस्तदा । तूष्णीं बभूव कौरव्यः स मुहूर्तमरिंदम ।।"},
{"c": "13.154", "n": "2", "i": 69406, "v": "धारयामास चात्मानं धारणासु यथाक्रमम् । तस्योर्ध्वमगमन्प्राणाः संनिरुद्धा महात्मनः ।।"},
{"c": "13.154", "n": "3", "i": 69407, "v": "इदमाश्चर्यमासीच्च मध्ये तेषां महात्मनाम् । यद्यन्मुञ्चति गात्राणां स शंतनुसुतस्तदा । तत्तद्विशल्यं भवति योगयुक्तस्य तस्य वै ।।"},
{"c": "13.154", "n": "4", "i": 69408, "v": "क्षणेन प्रेक्षतां तेषां विशल्यः सोऽभवत्तदा । तं दृष्ट्वा विस्मिताः सर्वे वासुदेवपुरोगमाः । सह तैर्मुनिभिः सर्वैस्तदा व्यासादिभिर्नृप ।।"},
{"c": "13.154", "n": "5", "i": 69409, "v": "संनिरुद्धस्तु तेनात्मा सर्वेष्वायतनेषु वै । जगाम भित्त्वा मूर्धानं दिवमभ्युत्पपात च ।।"},
{"c": "13.154", "n": "6", "i": 69410, "v": "महोल्केव च भीष्मस्य मूर्धदेशाज्जनाधिप । निःसृत्याकाशमाविश्य क्षणेनान्तरधीयत ।।"},
{"c": "13.154", "n": "7", "i": 69411, "v": "एवं स नृपशार्दूल नृपः शांतनवस्तदा । समयुज्यत लोकैः स्वैर्भरतानां कुलोद्वहः ।।"},
{"c": "13.154", "n": "8", "i": 69412, "v": "ततस्त्वादाय दारूणि गन्धांश्च विविधान्बहून् । चितां चक्रुर्महात्मानः पाण्डवा विदुरस्तथा । युयुत्सुश्चापि कौरव्यः प्रेक्षकास्त्वितरेऽभवन् ।।"},
{"c": "13.154", "n": "9", "i": 69413, "v": "युधिष्ठिरस्तु गाङ्गेयं विदुरश्च महामतिः । छादयामासतुरुभौ क्षौमैर्माल्यैश्च कौरवम् ।।"},
{"c": "13.154", "n": "10", "i": 69414, "v": "धारयामास तस्याथ युयुत्सुश्छत्रमुत्तमम् । चामरव्यजने शुभ्रे भीमसेनार्जुनावुभौ । उष्णीषे पर्यगृह्णीतां माद्रीपुत्रावुभौ तदा ।।"},
{"c": "13.154", "n": "11", "i": 69415, "v": "स्त्रियः कौरवनाथस्य भीष्मं कुरुकुलोद्भवम् । तालवृन्तान्युपादाय पर्यवीजन्समन्ततः ।।"},
{"c": "13.154", "n": "12", "i": 69416, "v": "ततोऽस्य विधिवच्चक्रुः पितृमेधं महात्मनः । याजका जुहुवुश्चाग्निं जगुः सामानि सामगाः ।।"},
{"c": "13.154", "n": "13", "i": 69417, "v": "ततश्चन्दनकाष्ठैश्च तथा कालेयकैरपि । कालागरुप्रभृतिभिर्गन्धैश्चोच्चावचैस्तथा ।।"},
{"c": "13.154", "n": "14", "i": 69418, "v": "समवच्छाद्य गाङ्गेयं प्रज्वाल्य च हुताशनम् । अपसव्यमकुर्वन्त धृतराष्ट्रमुखा नृपाः ।।"},
{"c": "13.154", "n": "15", "i": 69419, "v": "संस्कृत्य च कुरुश्रेष्ठं गाङ्गेयं कुरुसत्तमाः । जग्मुर्भागीरथीतीरमृषिजुष्टं कुरूद्वहाः ।।"},
{"c": "13.154", "n": "16", "i": 69420, "v": "अनुगम्यमाना व्यासेन नारदेनासितेन च । कृष्णेन भरतस्त्रीभिर्ये च पौराः समागताः ।।"},
{"c": "13.154", "n": "17", "i": 69421, "v": "उदकं चक्रिरे चैव गाङ्गेयस्य महात्मनः । विधिवत्क्षत्रियश्रेष्ठाः स च सर्वो जनस्तदा ।।"},
{"c": "13.154", "n": "18", "i": 69422, "v": "ततो भागीरथी देवी तनयस्योदके कृते । उत्थाय सलिलात्तस्माद्रुदती शोकलालसा ।।"},
{"c": "13.154", "n": "19", "i": 69423, "v": "परिदेवयती तत्र कौरवानभ्यभाषत । निबोधत यथावृत्तमुच्यमानं मयानघाः ।।"},
{"c": "13.154", "n": "20", "i": 69424, "v": "राजवृत्तेन संपन्नः प्रज्ञयाभिजनेन च । सत्कर्ता कुरुवृद्धानां पितृभक्तो दृढव्रतः ।।"},
{"c": "13.154", "n": "21", "i": 69425, "v": "जामदग्न्येन रामेण पुरा यो न पराजितः । दिव्यैरस्त्रैर्महावीर्यः स हतोऽद्य शिखण्डिना ।।"},
{"c": "13.154", "n": "22", "i": 69426, "v": "अश्मसारमयं नूनं हृदयं मम पार्थिवाः । अपश्यन्त्याः प्रियं पुत्रं यत्र दीर्यति मेऽद्य वै ।।"},
{"c": "13.154", "n": "23", "i": 69427, "v": "समेतं पार्थिवं क्षत्रं काशिपुर्यां स्वयंवरे । विजित्यैकरथेनाजौ कन्यास्ता यो जहार ह ।।"},
{"c": "13.154", "n": "24", "i": 69428, "v": "यस्य नास्ति बले तुल्यः पृथिव्यामपि कश्चन । हतं शिखण्डिना श्रुत्वा यन्न दीर्यति मे मनः ।।"},
{"c": "13.154", "n": "25", "i": 69429, "v": "जामदग्न्यः कुरुक्षेत्रे युधि येन महात्मना । पीडितो नातियत्नेन निहतः स शिखण्डिना ।।"},
{"c": "13.154", "n": "26", "i": 69430, "v": "एवंविधं बहु तदा विलपन्तीं महानदीम् । आश्वासयामास तदा साम्ना दामोदरो विभुः ।।"},
{"c": "13.154", "n": "27", "i": 69431, "v": "समाश्वसिहि भद्रे त्वं मा शुचः शुभदर्शने । गतः स परमां सिद्धिं तव पुत्रो न संशयः ।।"},
{"c": "13.154", "n": "28", "i": 69432, "v": "वसुरेष महातेजाः शापदोषेण शोभने । मनुष्यतामनुप्राप्तो नैनं शोचितुमर्हसि ।।"},
{"c": "13.154", "n": "29", "i": 69433, "v": "स एष क्षत्रधर्मेण युध्यमानो रणाजिरे । धनंजयेन निहतो नैष नुन्नः शिखण्डिना ।।"},
{"c": "13.154", "n": "30", "i": 69434, "v": "भीष्मं हि कुरुशार्दूलमुद्यतेषुं महारणे । न शक्तः संयुगे हन्तुं साक्षादपि शतक्रतुः ।।"},
{"c": "13.154", "n": "31", "i": 69435, "v": "स्वच्छन्देन सुतस्तुभ्यं गतः स्वर्गं शुभानने । न शक्ताः स्युर्निहन्तुं हि रणे तं सर्वदेवताः ।।"},
{"c": "13.154", "n": "32", "i": 69436, "v": "तस्मान्मा त्वं सरिच्छ्रेष्ठे शोचस्व कुरुनन्दनम् । वसूनेष गतो देवि पुत्रस्ते विज्वरा भव ।।"},
{"c": "13.154", "n": "33", "i": 69437, "v": "इत्युक्ता सा तु कृष्णेन व्यासेन च सरिद्वरा । त्यक्त्वा शोकं महाराज स्वं वार्यवततार ह ।।"},
{"c": "13.154", "n": "34", "i": 69438, "v": "सत्कृत्य ते तां सरितं ततः कृष्णमुखा नृपाः । अनुज्ञातास्तया सर्वे न्यवर्तन्त जनाधिपाः ।।"},
{"c": "14.1", "t": "वैशंपायन उवाच ।"},
{"c": "14.1", "n": "1", "i": 69439, "v": "कृतोदकं तु राजानं धृतराष्ट्रं युधिष्ठिरः । पुरस्कृत्य महाबाहुरुत्तताराकुलेन्द्रियः ।।"},
{"c": "14.1", "n": "2", "i": 69440, "v": "उत्तीर्य च महीपालो बाष्पव्याकुललोचनः । पपात तीरे गङ्गाया व्याधविद्ध इव द्विपः ।।"},
{"c": "14.1", "n": "3", "i": 69441, "v": "तं सीदमानं जग्राह भीमः कृष्णेन चोदितः । मैवमित्यब्रवीच्चैनं कृष्णः परबलार्दनः ।।"},
{"c": "14.1", "n": "4", "i": 69442, "v": "तमार्तं पतितं भूमौ निश्वसन्तं पुनः पुनः । ददृशुः पाण्डवा राजन्धर्मात्मानं युधिष्ठिरम् ।।"},
{"c": "14.1", "n": "5", "i": 69443, "v": "तं दृष्ट्वा दीनमनसं गतसत्त्वं जनेश्वरम् । भूयः शोकसमाविष्टाः पाण्डवाः समुपाविशन् ।।"},
{"c": "14.1", "n": "6", "i": 69444, "v": "राजा च धृतराष्ट्रस्तमुपासीनो महाभुजः । वाक्यमाह महाप्राज्ञो महाशोकप्रपीडितम् ।।"},
{"c": "14.1", "n": "7", "i": 69445, "v": "उत्तिष्ठ कुरुशार्दूल कुरु कार्यमनन्तरम् । क्षत्रधर्मेण कौरव्य जितेयमवनिस्त्वया ।।"},
{"c": "14.1", "n": "8", "i": 69446, "v": "तां भुङ्क्ष्व भ्रातृभिः सार्धं सुहृद्भिश्च जनेश्वर । न शोचितव्यं पश्यामि त्वया धर्मभृतां वर ।।"},
{"c": "14.1", "n": "9", "i": 69447, "v": "शोचितव्यं मया चैव गान्धार्या च विशां पते । पुत्रैर्विहीनो राज्येन स्वप्नलब्धधनो यथा ।।"},
{"c": "14.1", "n": "10", "i": 69448, "v": "अश्रुत्वा हितकामस्य विदुरस्य महात्मनः । वाक्यानि सुमहार्थानि परितप्यामि दुर्मतिः ।।"},
{"c": "14.1", "n": "11", "i": 69449, "v": "उक्तवानेष मां पूर्वं धर्मात्मा दिव्यदर्शनः । दुर्योधनापराधेन कुलं ते विनशिष्यति ।।"},
{"c": "14.1", "n": "12", "i": 69450, "v": "स्वस्ति चेदिच्छसे राजन्कुलस्यात्मन एव च । वध्यतामेष दुष्टात्मा मन्दो राजा सुयोधनः ।।"},
{"c": "14.1", "n": "13", "i": 69451, "v": "कर्णश्च शकुनिश्चैव मैनं पश्यतु कर्हिचित् । द्यूतसंपातमप्येषामप्रमत्तो निवारय ।।"},
{"c": "14.1", "n": "14", "i": 69452, "v": "अभिषेचय राजानं धर्मात्मानं युधिष्ठिरम् । स पालयिष्यति वशी धर्मेण पृथिवीमिमाम् ।।"},
{"c": "14.1", "n": "15", "i": 69453, "v": "अथ नेच्छसि राजानं कुन्तीपुत्रं युधिष्ठिरम् । मेढीभूतः स्वयं राज्यं प्रतिगृह्णीष्व पार्थिव ।।"},
{"c": "14.1", "n": "16", "i": 69454, "v": "समं सर्वेषु भूतेषु वर्तमानं नराधिप । अनुजीवन्तु सर्वे त्वां ज्ञातयो ज्ञातिवर्धन ।।"},
{"c": "14.1", "n": "17", "i": 69455, "v": "एवं ब्रुवति कौन्तेय विदुरे दीर्घदर्शिनि । दुर्योधनमहं पापमन्ववर्तं वृथामतिः ।।"},
{"c": "14.1", "n": "18", "i": 69456, "v": "अश्रुत्वा ह्यस्य वीरस्य वाक्यानि मधुराण्यहम् । फलं प्राप्य महद्दुःखं निमग्नः शोकसागरे ।।"},
{"c": "14.1", "n": "19", "i": 69457, "v": "वृद्धौ हि ते स्वः पितरौ पश्यावां दुःखितौ नृप । न शोचितव्यं भवता पश्यामीह जनाधिप ।।"},
{"c": "14.2", "t": "वैशंपायन उवाच ।"},
{"c": "14.2", "n": "1", "i": 69458, "v": "एवमुक्तस्तु राज्ञा स धृतराष्ट्रेण धीमता । तूष्णीं बभूव मेधावी तमुवाचाथ केशवः ।।"},
{"c": "14.2", "n": "2", "i": 69459, "v": "अतीव मनसा शोकः क्रियमाणो जनाधिप । संतापयति वैतस्य पूर्वप्रेतान्पितामहान् ।।"},
{"c": "14.2", "n": "3", "i": 69460, "v": "यजस्व विविधैर्यज्ञैर्बहुभिः स्वाप्तदक्षिणैः । देवांस्तर्पय सोमेन स्वधया च पितॄनपि ।।"},
{"c": "14.2", "n": "4", "i": 69461, "v": "त्वद्विधस्य महाबुद्धे नैतदद्योपपद्यते । विदितं वेदितव्यं ते कर्तव्यमपि ते कृतम् ।।"},
{"c": "14.2", "n": "5", "i": 69462, "v": "श्रुताश्च राजधर्मास्ते भीष्माद्भागीरथीसुतात् । कृष्णद्वैपायनाच्चैव नारदाद्विदुरात्तथा ।।"},
{"c": "14.2", "n": "6", "i": 69463, "v": "नेमामर्हसि मूढानां वृत्तिं त्वमनुवर्तितुम् । पितृपैतामहीं वृत्तिमास्थाय धुरमुद्वह ।।"},
{"c": "14.2", "n": "7", "i": 69464, "v": "युक्तं हि यशसा क्षत्रं स्वर्गं प्राप्तुमसंशयम् । न हि कश्चन शूराणां निहतोऽत्र पराङ्मुखः ।।"},
{"c": "14.2", "n": "8", "i": 69465, "v": "त्यज शोकं महाराज भवितव्यं हि तत्तथा । न शक्यास्ते पुनर्द्रष्टुं त्वया ह्यस्मिन्रणे हताः ।।"},
{"c": "14.2", "n": "9", "i": 69466, "v": "एतावदुक्त्वा गोविन्दो धर्मराजं युधिष्ठिरम् । विरराम महातेजास्तमुवाच युधिष्ठिरः ।।"},
{"c": "14.2", "n": "10", "i": 69467, "v": "गोविन्द मयि या प्रीतिस्तव सा विदिता मम । सौहृदेन तथा प्रेम्णा सदा मामनुकम्पसे ।।"},
{"c": "14.2", "n": "11", "i": 69468, "v": "प्रियं तु मे स्यात्सुमहत्कृतं चक्रगदाधर । श्रीमन्प्रीतेन मनसा सर्वं यादवनन्दन ।।"},
{"c": "14.2", "n": "12", "i": 69469, "v": "यदि मामनुजानीयाद्भवान्गन्तुं तपोवनम् । न हि शान्तिं प्रपश्यामि घातयित्वा पितामहम् । कर्णं च पुरुषव्याघ्रं संग्रामेष्वपलायिनम् ।।"},
{"c": "14.2", "n": "13", "i": 69470, "v": "कर्मणा येन मुच्येयमस्मात्क्रूरादरिंदम । कर्मणस्तद्विधत्स्वेह येन शुध्यति मे मनः ।।"},
{"c": "14.2", "n": "14", "i": 69471, "v": "तमेवंवादिनं व्यासस्ततः प्रोवाच धर्मवित् । सान्त्वयन्सुमहातेजाः शुभं वचनमर्थवत् ।।"},
{"c": "14.2", "n": "15", "i": 69472, "v": "अकृता ते मतिस्तात पुनर्बाल्येन मुह्यसे । किमाकाशे वयं सर्वे प्रलपाम मुहुर्मुहुः ।।"},
{"c": "14.2", "n": "16", "i": 69473, "v": "विदिताः क्षत्रधर्मास्ते येषां युद्धेन जीविका । यथा प्रवृत्तो नृपतिर्नाधिबन्धेन युज्यते ।।"},
{"c": "14.2", "n": "17", "i": 69474, "v": "मोक्षधर्माश्च निखिला याथातथ्येन ते श्रुताः । असकृच्चैव संदेहाश्छिन्नास्ते कामजा मया ।।"},
{"c": "14.2", "n": "18", "i": 69475, "v": "अश्रद्दधानो दुर्मेधा लुप्तस्मृतिरसि ध्रुवम् । मैवं भव न ते युक्तमिदमज्ञानमीदृशम् ।।"},
{"c": "14.2", "n": "19", "i": 69476, "v": "प्रायश्चित्तानि सर्वाणि विदितानि च तेऽनघ । युद्धधर्माश्च ते सर्वे दानधर्माश्च ते श्रुताः ।।"},
{"c": "14.2", "n": "20", "i": 69477, "v": "स कथं सर्वधर्मज्ञः सर्वागमविशारदः । परिमुह्यसि भूयस्त्वमज्ञानादिव भारत ।।"},
{"c": "14.3", "t": "व्यास उवाच ।"},
{"c": "14.3", "n": "1", "i": 69478, "v": "युधिष्ठिर तव प्रज्ञा न सम्यगिति मे मतिः । न हि कश्चित्स्वयं मर्त्यः स्ववशः कुरुते क्रियाः ।।"},
{"c": "14.3", "n": "2", "i": 69479, "v": "ईश्वरेण नियुक्तोऽयं साध्वसाधु च मानवः । करोति पुरुषः कर्म तत्र का परिदेवना ।।"},
{"c": "14.3", "n": "3", "i": 69480, "v": "आत्मानं मन्यसे चाथ पापकर्माणमन्ततः । शृणु तत्र यथा पापमपकृष्येत भारत ।।"},
{"c": "14.3", "n": "4", "i": 69481, "v": "तपोभिः क्रतुभिश्चैव दानेन च युधिष्ठिर । तरन्ति नित्यं पुरुषा ये स्म पापानि कुर्वते ।।"},
{"c": "14.3", "n": "5", "i": 69482, "v": "यज्ञेन तपसा चैव दानेन च नराधिप । पूयन्ते राजशार्दूल नरा दुष्कृतकर्मिणः ।।"},
{"c": "14.3", "n": "6", "i": 69483, "v": "असुराश्च सुराश्चैव पुण्यहेतोर्मखक्रियाम् । प्रयतन्ते महात्मानस्तस्माद्यज्ञाः परायणम् ।।"},
{"c": "14.3", "n": "7", "i": 69484, "v": "यज्ञैरेव महात्मानो बभूवुरधिकाः सुराः । ततो देवाः क्रियावन्तो दानवानभ्यधर्षयन् ।।"},
{"c": "14.3", "n": "8", "i": 69485, "v": "राजसूयाश्वमेधौ च सर्वमेधं च भारत । नरमेधं च नृपते त्वमाहर युधिष्ठिर ।।"},
{"c": "14.3", "n": "9", "i": 69486, "v": "यजस्व वाजिमेधेन विधिवद्दक्षिणावता । बहुकामान्नवित्तेन रामो दाशरथिर्यथा ।।"},
{"c": "14.3", "n": "10", "i": 69487, "v": "यथा च भरतो राजा दौःषन्तिः पृथिवीपतिः । शाकुन्तलो महावीर्यस्तव पूर्वपितामहः ।।"},
{"c": "14.3", "t": "युधिष्ठिर उवाच ।"},
{"c": "14.3", "n": "11", "i": 69488, "v": "असंशयं वाजिमेधः पावयेत्पृथिवीमपि । अभिप्रायस्तु मे कश्चित्तं त्वं श्रोतुमिहार्हसि ।।"},
{"c": "14.3", "n": "12", "i": 69489, "v": "इमं ज्ञातिवधं कृत्वा सुमहान्तं द्विजोत्तम । दानमल्पं न शक्यामि दातुं वित्तं च नास्ति मे ।।"},
{"c": "14.3", "n": "13", "i": 69490, "v": "न च बालानिमान्दीनानुत्सहे वसु याचितुम् । तथैवार्द्रव्रणान्कृच्छ्रे वर्तमानान्नृपात्मजान् ।।"},
{"c": "14.3", "n": "14", "i": 69491, "v": "स्वयं विनाश्य पृथिवीं यज्ञार्थे द्विजसत्तम । करमाहारयिष्यामि कथं शोकपरायणान् ।।"},
{"c": "14.3", "n": "15", "i": 69492, "v": "दुर्योधनापराधेन वसुधा वसुधाधिपाः । प्रनष्टा योजयित्वास्मानकीर्त्या मुनिसत्तम ।।"},
{"c": "14.3", "n": "16", "i": 69493, "v": "दुर्योधनेन पृथिवी क्षयिता वित्तकारणात् । कोशश्चापि विशीर्णोऽसौ धार्तराष्ट्रस्य दुर्मतेः ।।"},
{"c": "14.3", "n": "17", "i": 69494, "v": "पृथिवी दक्षिणा चात्र विधिः प्रथमकल्पिकः । विद्वद्भिः परिदृष्टोऽयं शिष्टो विधिविपर्ययः ।।"},
{"c": "14.3", "n": "18", "i": 69495, "v": "न च प्रतिनिधिं कर्तुं चिकीर्षामि तपोधन । अत्र मे भगवन्सम्यक्साचिव्यं कर्तुमर्हसि ।।"},
{"c": "14.3", "t": "वैशंपायन उवाच ।"},
{"c": "14.3", "n": "19", "i": 69496, "v": "एवमुक्तस्तु पार्थेन कृष्णद्वैपायनस्तदा । मुहूर्तमनुसंचिन्त्य धर्मराजानमब्रवीत् ।।"},
{"c": "14.3", "n": "20", "i": 69497, "v": "विद्यते द्रविणं पार्थ गिरौ हिमवति स्थितम् । उत्सृष्टं ब्राह्मणैर्यज्ञे मरुत्तस्य महीपतेः । तदानयस्व कौन्तेय पर्याप्तं तद्भविष्यति ।।"},
{"c": "14.3", "t": "युधिष्ठिर उवाच ।"},
{"c": "14.3", "n": "21", "i": 69498, "v": "कथं यज्ञे मरुत्तस्य द्रविणं तत्समाचितम् । कस्मिंश्च काले स नृपो बभूव वदतां वर ।।"},
{"c": "14.3", "t": "व्यास उवाच ।"},
{"c": "14.3", "n": "22", "i": 69499, "v": "यदि शुश्रूषसे पार्थ शृणु कारंधमं नृपम् । यस्मिन्काले महावीर्यः स राजासीन्महाधनः ।।"},
{"c": "14.4", "t": "युधिष्ठिर उवाच ।"},
{"c": "14.4", "n": "1", "i": 69500, "v": "शुश्रूषे तस्य धर्मज्ञ राजर्षेः परिकीर्तनम् । द्वैपायन मरुत्तस्य कथां प्रब्रूहि मेऽनघ ।।"},
{"c": "14.4", "t": "व्यास उवाच ।"},
{"c": "14.4", "n": "2", "i": 69501, "v": "आसीत्कृतयुगे पूर्वं मनुर्दण्डधरः प्रभुः । तस्य पुत्रो महेष्वासः प्रजातिरिति विश्रुतः ।।"},
{"c": "14.4", "n": "3", "i": 69502, "v": "प्रजातेरभवत्पुत्रः क्षुप इत्यभिविश्रुतः । क्षुपस्य पुत्रस्त्विक्ष्वाकुर्महीपालोऽभवत्प्रभुः ।।"},
{"c": "14.4", "n": "4", "i": 69503, "v": "तस्य पुत्रशतं राजन्नासीत्परमधार्मिकम् । तांस्तु सर्वान्महीपालानिक्ष्वाकुरकरोत्प्रभुः ।।"},
{"c": "14.4", "n": "5", "i": 69504, "v": "तेषां ज्येष्ठस्तु विंशोऽभूत्प्रतिमानं धनुष्मताम् । विंशस्य पुत्रः कल्याणो विविंशो नाम भारत ।।"},
{"c": "14.4", "n": "6", "i": 69505, "v": "विविंशस्य सुता राजन्बभूवुर्दश पञ्च च । सर्वे धनुषि विक्रान्ता ब्रह्मण्याः सत्यवादिनः ।।"},
{"c": "14.4", "n": "7", "i": 69506, "v": "दानधर्मरताः सन्तः सततं प्रियवादिनः । तेषां ज्येष्ठः खनीनेत्रः स तान्सर्वानपीडयत् ।।"},
{"c": "14.4", "n": "8", "i": 69507, "v": "खनीनेत्रस्तु विक्रान्तो जित्वा राज्यमकण्टकम् । नाशक्नोद्रक्षितुं राज्यं नान्वरज्यन्त तं प्रजाः ।।"},
{"c": "14.4", "n": "9", "i": 69508, "v": "तमपास्य च तद्राष्ट्रं तस्य पुत्रं सुवर्चसम् । अभ्यषिञ्चत राजेन्द्र मुदितं चाभवत्तदा ।।"},
{"c": "14.4", "n": "10", "i": 69509, "v": "स पितुर्विक्रियां दृष्ट्वा राज्यान्निरसनं तथा । नियतो वर्तयामास प्रजाहितचिकीर्षया ।।"},
{"c": "14.4", "n": "11", "i": 69510, "v": "ब्रह्मण्यः सत्यवादी च शुचिः शमदमान्वितः । प्रजास्तं चान्वरज्यन्त धर्मनित्यं मनस्विनम् ।।"},
{"c": "14.4", "n": "12", "i": 69511, "v": "तस्य धर्मप्रवृत्तस्य व्यशीर्यत्कोशवाहनम् । तं क्षीणकोशं सामन्ताः समन्तात्पर्यपीडयन् ।।"},
{"c": "14.4", "n": "13", "i": 69512, "v": "स पीड्यमानो बहुभिः क्षीणकोशस्त्ववाहनः । आर्तिमार्छत्परां राजा सह भृत्यैः पुरेण च ।।"},
{"c": "14.4", "n": "14", "i": 69513, "v": "न चैनं परिहर्तुं तेऽशक्नुवन्परिसंक्षये । सम्यग्वृत्तो हि राजा स धर्मनित्यो युधिष्ठिर ।।"},
{"c": "14.4", "n": "15", "i": 69514, "v": "यदा तु परमामार्तिं गतोऽसौ सपुरो नृपः । ततः प्रदध्मौ स करं प्रादुरासीत्ततो बलम् ।।"},
{"c": "14.4", "n": "16", "i": 69515, "v": "ततस्तानजयत्सर्वान्प्रातिसीमान्नराधिपान् । एतस्मात्कारणाद्राजन्विश्रुतः स करंधमः ।।"},
{"c": "14.4", "n": "17", "i": 69516, "v": "तस्य कारंधमः पुत्रस्त्रेतायुगमुखेऽभवत् । इन्द्रादनवरः श्रीमान्देवैरपि सुदुर्जयः ।।"},
{"c": "14.4", "n": "18", "i": 69517, "v": "तस्य सर्वे महीपाला वर्तन्ते स्म वशे तदा । स हि सम्राडभूत्तेषां वृत्तेन च बलेन च ।।"},
{"c": "14.4", "n": "19", "i": 69518, "v": "अविक्षिन्नाम धर्मात्मा शौर्येणेन्द्रसमोऽभवत् । यज्ञशीलः कर्मरतिर्धृतिमान्संयतेन्द्रियः ।।"},
{"c": "14.4", "n": "20", "i": 69519, "v": "तेजसादित्यसदृशः क्षमया पृथिवीसमः । बृहस्पतिसमो बुद्ध्या हिमवानिव सुस्थिरः ।।"},
{"c": "14.4", "n": "21", "i": 69520, "v": "कर्मणा मनसा वाचा दमेन प्रशमेन च । मनांस्याराधयामास प्रजानां स महीपतिः ।।"},
{"c": "14.4", "n": "22", "i": 69521, "v": "य ईजे हयमेधानां शतेन विधिवत्प्रभुः । याजयामास यं विद्वान्स्वयमेवाङ्गिराः प्रभुः ।।"},
{"c": "14.4", "n": "23", "i": 69522, "v": "तस्य पुत्रोऽतिचक्राम पितरं गुणवत्तया । मरुत्तो नाम धर्मज्ञश्चक्रवर्ती महायशाः ।।"},
{"c": "14.4", "n": "24", "i": 69523, "v": "नागायुतसमप्राणः साक्षाद्विष्णुरिवापरः । स यक्ष्यमाणो धर्मात्मा शातकुम्भमयान्युत । कारयामास शुभ्राणि भाजनानि सहस्रशः ।।"},
{"c": "14.4", "n": "25", "i": 69524, "v": "मेरुं पर्वतमासाद्य हिमवत्पार्श्व उत्तरे । काञ्चनः सुमहान्पादस्तत्र कर्म चकार सः ।।"},
{"c": "14.4", "n": "26", "i": 69525, "v": "ततः कुण्डानि पात्रीश्च पिठराण्यासनानि च । चक्रुः सुवर्णकर्तारो येषां संख्या न विद्यते ।।"},
{"c": "14.4", "n": "27", "i": 69526, "v": "तस्यैव च समीपे स यज्ञवाटो बभूव ह । ईजे तत्र स धर्मात्मा विधिवत्पृथिवीपतिः । मरुत्तः सहितैः सर्वैः प्रजापालैर्नराधिपः ।।"},
{"c": "14.5", "t": "युधिष्ठिर उवाच ।"},
{"c": "14.5", "n": "1", "i": 69527, "v": "कथंवीर्यः समभवत्स राजा वदतां वरः । कथं च जातरूपेण समयुज्यत स द्विज ।।"},
{"c": "14.5", "n": "2", "i": 69528, "v": "क्व च तत्सांप्रतं द्रव्यं भगवन्नवतिष्ठते । कथं च शक्यमस्माभिस्तदवाप्तुं तपोधन ।।"},
{"c": "14.5", "t": "व्यास उवाच ।"},
{"c": "14.5", "n": "3", "i": 69529, "v": "असुराश्चैव देवाश्च दक्षस्यासन्प्रजापतेः । अपत्यं बहुलं तात तेऽस्पर्धन्त परस्परम् ।।"},
{"c": "14.5", "n": "4", "i": 69530, "v": "तथैवाङ्गिरसः पुत्रौ व्रततुल्यौ बभूवतुः । बृहस्पतिर्बृहत्तेजाः संवर्तश्च तपोधनः ।।"},
{"c": "14.5", "n": "5", "i": 69531, "v": "तावपि स्पर्धिनौ राजन्पृथगास्तां परस्परम् । बृहस्पतिश्च संवर्तं बाधते स्म पुनः पुनः ।।"},
{"c": "14.5", "n": "6", "i": 69532, "v": "स बाध्यमानः सततं भ्रात्रा ज्येष्ठेन भारत । अर्थानुत्सृज्य दिग्वासा वनवासमरोचयत् ।।"},
{"c": "14.5", "n": "7", "i": 69533, "v": "वासवोऽप्यसुरान्सर्वान्निर्जित्य च निहत्य च । इन्द्रत्वं प्राप्य लोकेषु ततो वव्रे पुरोहितम् । पुत्रमङ्गिरसो ज्येष्ठं विप्रश्रेष्ठं बृहस्पतिम् ।।"},
{"c": "14.5", "n": "8", "i": 69534, "v": "याज्यस्त्वङ्गिरसः पूर्वमासीद्राजा करंधमः । वीर्येणाप्रतिमो लोके वृत्तेन च बलेन च । शतक्रतुरिवौजस्वी धर्मात्मा संशितव्रतः ।।"},
{"c": "14.5", "n": "9", "i": 69535, "v": "वाहनं यस्य योधाश्च द्रव्याणि विविधानि च । ध्यानादेवाभवद्राजन्मुखवातेन सर्वशः ।।"},
{"c": "14.5", "n": "10", "i": 69536, "v": "स गुणैः पार्थिवान्सर्वान्वशे चक्रे नराधिपः । संजीव्य कालमिष्टं च सशरीरो दिवं गतः ।।"},
{"c": "14.5", "n": "11", "i": 69537, "v": "बभूव तस्य पुत्रस्तु ययातिरिव धर्मवित् । अविक्षिन्नाम शत्रुक्षित्स वशे कृतवान्महीम् । विक्रमेण गुणैश्चैव पितेवासीत्स पार्थिवः ।।"},
{"c": "14.5", "n": "12", "i": 69538, "v": "तस्य वासवतुल्योऽभून्मरुत्तो नाम वीर्यवान् । पुत्रस्तमनुरक्ताभूत्पृथिवी सागराम्बरा ।।"},
{"c": "14.5", "n": "13", "i": 69539, "v": "स्पर्धते सततं स स्म देवराजेन पार्थिवः । वासवोऽपि मरुत्तेन स्पर्धते पाण्डुनन्दन ।।"},
{"c": "14.5", "n": "14", "i": 69540, "v": "शुचिः स गुणवानासीन्मरुत्तः पृथिवीपतिः । यतमानोऽपि यं शक्रो न विशेषयति स्म ह ।।"},
{"c": "14.5", "n": "15", "i": 69541, "v": "सोऽशक्नुवन्विशेषाय समाहूय बृहस्पतिम् । उवाचेदं वचो देवैः सहितो हरिवाहनः ।।"},
{"c": "14.5", "n": "16", "i": 69542, "v": "बृहस्पते मरुत्तस्य मा स्म कार्षीः कथंचन । दैवं कर्माथ वा पित्र्यं कर्तासि मम चेत्प्रियम् ।।"},
{"c": "14.5", "n": "17", "i": 69543, "v": "अहं हि त्रिषु लोकेषु सुराणां च बृहस्पते । इन्द्रत्वं प्राप्तवानेको मरुत्तस्तु महीपतिः ।।"},
{"c": "14.5", "n": "18", "i": 69544, "v": "कथं ह्यमर्त्यं ब्रह्मंस्त्वं याजयित्वा सुराधिपम् । याजयेर्मृत्युसंयुक्तं मरुत्तमविशङ्कया ।।"},
{"c": "14.5", "n": "19", "i": 69545, "v": "मां वा वृणीष्व भद्रं ते मरुत्तं वा महीपतिम् । परित्यज्य मरुत्तं वा यथाजोषं भजस्व माम् ।।"},
{"c": "14.5", "n": "20", "i": 69546, "v": "एवमुक्तः स कौरव्य देवराज्ञा बृहस्पतिः । मुहूर्तमिव संचिन्त्य देवराजानमब्रवीत् ।।"},
{"c": "14.5", "n": "21", "i": 69547, "v": "त्वं भूतानामधिपतिस्त्वयि लोकाः प्रतिष्ठिताः । नमुचेर्विश्वरूपस्य निहन्ता त्वं बलस्य च ।।"},
{"c": "14.5", "n": "22", "i": 69548, "v": "त्वमाजहर्थ देवानामेको वीर श्रियं पराम् । त्वं बिभर्षि भुवं द्यां च सदैव बलसूदन ।।"},
{"c": "14.5", "n": "23", "i": 69549, "v": "पौरोहित्यं कथं कृत्वा तव देवगणेश्वर । याजयेयमहं मर्त्यं मरुत्तं पाकशासन ।।"},
{"c": "14.5", "n": "24", "i": 69550, "v": "समाश्वसिहि देवेश नाहं मर्त्याय कर्हिचित् । ग्रहीष्यामि स्रुवं यज्ञे शृणु चेदं वचो मम ।।"},
{"c": "14.5", "n": "25", "i": 69551, "v": "हिरण्यरेतसोऽम्भः स्यात्परिवर्तेत मेदिनी । भासं च न रविः कुर्यान्मत्सत्यं विचलेद्यदि ।।"},
{"c": "14.5", "n": "26", "i": 69552, "v": "बृहस्पतिवचः श्रुत्वा शक्रो विगतमत्सरः । प्रशस्यैनं विवेशाथ स्वमेव भवनं तदा ।।"},
{"c": "14.6", "t": "व्यास उवाच ।"},
{"c": "14.6", "n": "1", "i": 69553, "v": "अत्राप्युदाहरन्तीममितिहासं पुरातनम् । बृहस्पतेश्च संवादं मरुत्तस्य च भारत ।।"},
{"c": "14.6", "n": "2", "i": 69554, "v": "देवराजस्य समयं कृतमाङ्गिरसेन ह । श्रुत्वा मरुत्तो नृपतिर्मन्युमाहारयत्तदा ।।"},
{"c": "14.6", "n": "3", "i": 69555, "v": "संकल्प्य मनसा यज्ञं करंधमसुतात्मजः । बृहस्पतिमुपागम्य वाग्मी वचनमब्रवीत् ।।"},
{"c": "14.6", "n": "4", "i": 69556, "v": "भगवन्यन्मया पूर्वमभिगम्य तपोधन । कृतोऽभिसंधिर्यज्ञाय भवतो वचनाद्गुरो ।।"},
{"c": "14.6", "n": "5", "i": 69557, "v": "तमहं यष्टुमिच्छामि संभाराः संभृताश्च मे । याज्योऽस्मि भवतः साधो तत्प्राप्नुहि विधत्स्व च ।।"},
{"c": "14.6", "t": "बृहस्पतिरुवाच ।"},
{"c": "14.6", "n": "6", "i": 69558, "v": "न कामये याजयितुं त्वामहं पृथिवीपते । वृतोऽस्मि देवराजेन प्रतिज्ञातं च तस्य मे ।।"},
{"c": "14.6", "t": "मरुत्त उवाच ।"},
{"c": "14.6", "n": "7", "i": 69559, "v": "पित्र्यमस्मि तव क्षेत्रं बहु मन्ये च ते भृशम् । न चास्म्ययाज्यतां प्राप्तो भजमानं भजस्व माम् ।।"},
{"c": "14.6", "t": "बृहस्पतिरुवाच ।"},
{"c": "14.6", "n": "8", "i": 69560, "v": "अमर्त्यं याजयित्वाहं याजयिष्ये न मानुषम् । मरुत्त गच्छ वा मा वा निवृत्तोऽस्म्यद्य याजनात् ।।"},
{"c": "14.6", "n": "9", "i": 69561, "v": "न त्वां याजयितास्म्यद्य वृणु त्वं यमिहेच्छसि । उपाध्यायं महाबाहो यस्ते यज्ञं करिष्यति ।।"},
{"c": "14.6", "t": "व्यास उवाच ।"},
{"c": "14.6", "n": "10", "i": 69562, "v": "एवमुक्तस्तु नृपतिर्मरुत्तो व्रीडितोऽभवत् । प्रत्यागच्छच्च संविग्नो ददर्श पथि नारदम् ।।"},
{"c": "14.6", "n": "11", "i": 69563, "v": "देवर्षिणा समागम्य नारदेन स पार्थिवः । विधिवत्प्राञ्जलिस्तस्थावथैनं नारदोऽब्रवीत् ।।"},
{"c": "14.6", "n": "12", "i": 69564, "v": "राजर्षे नातिहृष्टोऽसि कच्चित्क्षेमं तवानघ । क्व गतोऽसि कुतो वेदमप्रीतिस्थानमागतम् ।।"},
{"c": "14.6", "n": "13", "i": 69565, "v": "श्रोतव्यं चेन्मया राजन्ब्रूहि मे पार्थिवर्षभ । व्यपनेष्यामि ते मन्युं सर्वयत्नैर्नराधिप ।।"},
{"c": "14.6", "n": "14", "i": 69566, "v": "एवमुक्तो मरुत्तस्तु नारदेन महर्षिणा । विप्रलम्भमुपाध्यायात्सर्वमेव न्यवेदयत् ।।"},
{"c": "14.6", "n": "15", "i": 69567, "v": "गतोऽस्म्यङ्गिरसः पुत्रं देवाचार्यं बृहस्पतिम् । यज्ञार्थमृत्विजं द्रष्टुं स च मां नाभ्यनन्दत ।।"},
{"c": "14.6", "n": "16", "i": 69568, "v": "प्रत्याख्यातश्च तेनाहं जीवितुं नाद्य कामये । परित्यक्तश्च गुरुणा दूषितश्चास्मि नारद ।।"},
{"c": "14.6", "n": "17", "i": 69569, "v": "एवमुक्तस्तु राज्ञा स नारदः प्रत्युवाच ह । आविक्षितं महाराज वाचा संजीवयन्निव ।।"},
{"c": "14.6", "n": "18", "i": 69570, "v": "राजन्नङ्गिरसः पुत्रः संवर्तो नाम धार्मिकः । चङ्क्रमीति दिशः सर्वा दिग्वासा मोहयन्प्रजाः ।।"},
{"c": "14.6", "n": "19", "i": 69571, "v": "तं गच्छ यदि याज्यं त्वां न वाञ्छति बृहस्पतिः । प्रसन्नस्त्वां महाराज संवर्तो याजयिष्यति ।।"},
{"c": "14.6", "t": "मरुत्त उवाच ।"},
{"c": "14.6", "n": "20", "i": 69572, "v": "संजीवितोऽहं भवता वाक्येनानेन नारद । पश्येयं क्व नु संवर्तं शंस मे वदतां वर ।।"},
{"c": "14.6", "n": "21", "i": 69573, "v": "कथं च तस्मै वर्तेयं कथं मां न परित्यजेत् । प्रत्याख्यातश्च तेनापि नाहं जीवितुमुत्सहे ।।"},
{"c": "14.6", "t": "नारद उवाच ।"},
{"c": "14.6", "n": "22", "i": 69574, "v": "उन्मत्तवेषं बिभ्रत्स चङ्क्रमीति यथासुखम् । वाराणसीं तु नगरीमभीक्ष्णमुपसेवते ।।"},
{"c": "14.6", "n": "23", "i": 69575, "v": "तस्या द्वारं समासाद्य न्यसेथाः कुणपं क्वचित् । तं दृष्ट्वा यो निवर्तेत स संवर्तो महीपते ।।"},
{"c": "14.6", "n": "24", "i": 69576, "v": "तं पृष्ठतोऽनुगच्छेथा यत्र गच्छेत्स वीर्यवान् । तमेकान्ते समासाद्य प्राञ्जलिः शरणं व्रजेः ।।"},
{"c": "14.6", "n": "25", "i": 69577, "v": "पृच्छेत्त्वां यदि केनाहं तवाख्यात इति स्म ह । ब्रूयास्त्वं नारदेनेति संतप्त इव शत्रुहन् ।।"},
{"c": "14.6", "n": "26", "i": 69578, "v": "स चेत्त्वामनुयुञ्जीत ममाभिगमनेप्सया । शंसेथा वह्निमारूढं मामपि त्वमशङ्कया ।।"},
{"c": "14.6", "t": "व्यास उवाच ।"},
{"c": "14.6", "n": "27", "i": 69579, "v": "स तथेति प्रतिश्रुत्य पूजयित्वा च नारदम् । अभ्यनुज्ञाय राजर्षिर्ययौ वाराणसीं पुरीम् ।।"},
{"c": "14.6", "n": "28", "i": 69580, "v": "तत्र गत्वा यथोक्तं स पुर्या द्वारे महायशाः । कुणपं स्थापयामास नारदस्य वचः स्मरन् ।।"},
{"c": "14.6", "n": "29", "i": 69581, "v": "यौगपद्येन विप्रश्च स पुरीद्वारमाविशत् । ततः स कुणपं दृष्ट्वा सहसा स न्यवर्तत ।।"},
{"c": "14.6", "n": "30", "i": 69582, "v": "स तं निवृत्तमालक्ष्य प्राञ्जलिः पृष्ठतोऽन्वगात् । आविक्षितो महीपालः संवर्तमुपशिक्षितुम् ।।"},
{"c": "14.6", "n": "31", "i": 69583, "v": "स एनं विजने दृष्ट्वा पांसुभिः कर्दमेन च । श्लेष्मणा चापि राजानं ष्ठीवनैश्च समाकिरत् ।।"},
{"c": "14.6", "n": "32", "i": 69584, "v": "स तथा बाध्यमानोऽपि संवर्तेन महीपतिः । अन्वगादेव तमृषिं प्राञ्जलिः संप्रसादयन् ।।"},
{"c": "14.6", "n": "33", "i": 69585, "v": "ततो निवृत्य संवर्तः परिश्रान्त उपाविशत् । शीतलच्छायमासाद्य न्यग्रोधं बहुशाखिनम् ।।"},
{"c": "14.7", "t": "संवर्त उवाच ।"},
{"c": "14.7", "n": "1", "i": 69586, "v": "कथमस्मि त्वया ज्ञातः केन वा कथितोऽस्मि ते । एतदाचक्ष्व मे तत्त्वमिच्छसे चेत्प्रियं मम ।।"},
{"c": "14.7", "n": "2", "i": 69587, "v": "सत्यं ते ब्रुवतः सर्वे संपत्स्यन्ते मनोरथाः । मिथ्या तु ब्रुवतो मूर्धा सप्तधा ते फलिष्यति ।।"},
{"c": "14.7", "t": "मरुत्त उवाच ।"},
{"c": "14.7", "n": "3", "i": 69588, "v": "नारदेन भवान्मह्यमाख्यातो ह्यटता पथि । गुरुपुत्रो ममेति त्वं ततो मे प्रीतिरुत्तमा ।।"},
{"c": "14.7", "t": "संवर्त उवाच ।"},
{"c": "14.7", "n": "4", "i": 69589, "v": "सत्यमेतद्भवानाह स मां जानाति सत्रिणम् । कथयस्वैतदेकं मे क्व नु संप्रति नारदः ।।"},
{"c": "14.7", "t": "मरुत्त उवाच ।"},
{"c": "14.7", "n": "5", "i": 69590, "v": "भवन्तं कथयित्वा तु मम देवर्षिसत्तमः । ततो मामभ्यनुज्ञाय प्रविष्टो हव्यवाहनम् ।।"},
{"c": "14.7", "t": "व्यास उवाच ।"},
{"c": "14.7", "n": "6", "i": 69591, "v": "श्रुत्वा तु पार्थिवस्यैतत्संवर्तः परया मुदा । एतावदहमप्येनं कुर्यामिति तदाब्रवीत् ।।"},
{"c": "14.7", "n": "7", "i": 69592, "v": "ततो मरुत्तमुन्मत्तो वाचा निर्भर्त्सयन्निव । रूक्षया ब्राह्मणो राजन्पुनः पुनरथाब्रवीत् ।।"},
{"c": "14.7", "n": "8", "i": 69593, "v": "वातप्रधानेन मया स्वचित्तवशवर्तिना । एवं विकृतरूपेण कथं याजितुमिच्छसि ।।"},
{"c": "14.7", "n": "9", "i": 69594, "v": "भ्राता मम समर्थश्च वासवेन च सत्कृतः । वर्तते याजने चैव तेन कर्माणि कारय ।।"},
{"c": "14.7", "n": "10", "i": 69595, "v": "गृहं स्वं चैव याज्याश्च सर्वा गृह्याश्च देवताः । पूर्वजेन ममाक्षिप्तं शरीरं वर्जितं त्विदम् ।।"},
{"c": "14.7", "n": "11", "i": 69596, "v": "नाहं तेनाननुज्ञातस्त्वामाविक्षित कर्हिचित् । याजयेयं कथंचिद्वै स हि पूज्यतमो मम ।।"},
{"c": "14.7", "n": "12", "i": 69597, "v": "स त्वं बृहस्पतिं गच्छ तमनुज्ञाप्य चाव्रज । ततोऽहं याजयिष्ये त्वां यदि यष्टुमिहेच्छसि ।।"},
{"c": "14.7", "t": "मरुत्त उवाच ।"},
{"c": "14.7", "n": "13", "i": 69598, "v": "बृहस्पतिं गतः पूर्वमहं संवर्त तच्छृणु । न मां कामयते याज्यमसौ वासववारितः ।।"},
{"c": "14.7", "n": "14", "i": 69599, "v": "अमरं याज्यमासाद्य मामृषे मा स्म मानुषम् । याजयेथा मरुत्तं त्वं मर्त्यधर्माणमातुरम् ।।"},
{"c": "14.7", "n": "15", "i": 69600, "v": "स्पर्धते च मया विप्र सदा वै स हि पार्थिवः । एवमस्त्विति चाप्युक्तो भ्रात्रा ते बलवृत्रहा ।।"},
{"c": "14.7", "n": "16", "i": 69601, "v": "स मामभिगतं प्रेम्णा याज्यवन्न बुभूषति । देवराजमुपाश्रित्य तद्विद्धि मुनिपुंगव ।।"},
{"c": "14.7", "n": "17", "i": 69602, "v": "सोऽहमिच्छामि भवता सर्वस्वेनापि याजितुम् । कामये समतिक्रान्तुं वासवं त्वत्कृतैर्गुणैः ।।"},
{"c": "14.7", "n": "18", "i": 69603, "v": "न हि मे वर्तते बुद्धिर्गन्तुं ब्रह्मन्बृहस्पतिम् । प्रत्याख्यातो हि तेनास्मि तथानपकृते सति ।।"},
{"c": "14.7", "t": "संवर्त उवाच ।"},
{"c": "14.7", "n": "19", "i": 69604, "v": "चिकीर्षसि यथाकामं सर्वमेतत्त्वयि ध्रुवम् । यदि सर्वानभिप्रायान्कर्तासि मम पार्थिव ।।"},
{"c": "14.7", "n": "20", "i": 69605, "v": "याज्यमानं मया हि त्वां बृहस्पतिपुरंदरौ । द्विषेतां समभिक्रुद्धावेतदेकं समर्थय ।।"},
{"c": "14.7", "n": "21", "i": 69606, "v": "स्थैर्यमत्र कथं ते स्यात्स त्वं निःसंशयं कुरु । कुपितस्त्वां न हीदानीं भस्म कुर्यां सबान्धवम् ।।"},
{"c": "14.7", "t": "मरुत्त उवाच ।"},
{"c": "14.7", "n": "22", "i": 69607, "v": "यावत्तपेत्सहस्रांशुस्तिष्ठेरंश्चापि पर्वताः । तावल्लोकान्न लभेयं त्यजेयं संगतं यदि ।।"},
{"c": "14.7", "n": "23", "i": 69608, "v": "मा चापि शुभबुद्धित्वं लभेयमिह कर्हिचित् । सम्यग्ज्ञाने वैषये वा त्यजेयं संगतं यदि ।।"},
{"c": "14.7", "t": "संवर्त उवाच ।"},
{"c": "14.7", "n": "24", "i": 69609, "v": "आविक्षित शुभा बुद्धिर्धीयतां तव कर्मसु । याजनं हि ममाप्येवं वर्तते त्वयि पार्थिव ।।"},
{"c": "14.7", "n": "25", "i": 69610, "v": "संविधास्ये च ते राजन्नक्षयं द्रव्यमुत्तमम् । येन देवान्सगन्धर्वाञ्शक्रं चाभिभविष्यसि ।।"},
{"c": "14.7", "n": "26", "i": 69611, "v": "न तु मे वर्तते बुद्धिर्धने याज्येषु वा पुनः । विप्रियं तु चिकीर्षामि भ्रातुश्चेन्द्रस्य चोभयोः ।।"},
{"c": "14.7", "n": "27", "i": 69612, "v": "गमयिष्यामि चेन्द्रेण समतामपि ते ध्रुवम् । प्रियं च ते करिष्यामि सत्यमेतद्ब्रवीमि ते ।।"},
{"c": "14.8", "t": "संवर्त उवाच ।"},
{"c": "14.8", "n": "1", "i": 69613, "v": "गिरेर्हिमवतः पृष्ठे मुञ्जवान्नाम पर्वतः । तप्यते यत्र भगवांस्तपो नित्यमुमापतिः ।।"},
{"c": "14.8", "n": "2", "i": 69614, "v": "वनस्पतीनां मूलेषु टङ्केषु शिखरेषु च । गुहासु शैलराजस्य यथाकामं यथासुखम् ।।"},
{"c": "14.8", "n": "3", "i": 69615, "v": "उमासहायो भगवान्यत्र नित्यं महेश्वरः । आस्ते शूली महातेजा नानाभूतगणावृतः ।।"},
{"c": "14.8", "n": "4", "i": 69616, "v": "तत्र रुद्राश्च साध्याश्च विश्वेऽथ वसवस्तथा । यमश्च वरुणश्चैव कुबेरश्च सहानुगः ।।"},
{"c": "14.8", "n": "5", "i": 69617, "v": "भूतानि च पिशाचाश्च नासत्यावश्विनावपि । गन्धर्वाप्सरसश्चैव यक्षा देवर्षयस्तथा ।।"},
{"c": "14.8", "n": "6", "i": 69618, "v": "आदित्या मरुतश्चैव यातुधानाश्च सर्वशः । उपासन्ते महात्मानं बहुरूपमुमापतिम् ।।"},
{"c": "14.8", "n": "7", "i": 69619, "v": "रमते भगवांस्तत्र कुबेरानुचरैः सह । विकृतैर्विकृताकारैः क्रीडद्भिः पृथिवीपते । श्रिया ज्वलन्दृश्यते वै बालादित्यसमद्युतिः ।।"},
{"c": "14.8", "n": "8", "i": 69620, "v": "न रूपं दृश्यते तस्य संस्थानं वा कथंचन । निर्देष्टुं प्राणिभिः कैश्चित्प्राकृतैर्मांसलोचनैः ।।"},
{"c": "14.8", "n": "9", "i": 69621, "v": "नोष्णं न शिशिरं तत्र न वायुर्न च भास्करः । न जरा क्षुत्पिपासे वा न मृत्युर्न भयं नृप ।।"},
{"c": "14.8", "n": "10", "i": 69622, "v": "तस्य शैलस्य पार्श्वेषु सर्वेषु जयतां वर । धातवो जातरूपस्य रश्मयः सवितुर्यथा ।।"},
{"c": "14.8", "n": "11", "i": 69623, "v": "रक्ष्यन्ते ते कुबेरस्य सहायैरुद्यतायुधैः । चिकीर्षद्भिः प्रियं राजन्कुबेरस्य महात्मनः ।।"},
{"c": "14.8", "n": "12", "i": 69624, "v": "तस्मै भगवते कृत्वा नमः शर्वाय वेधसे । रुद्राय शितिकण्ठाय सुरूपाय सुवर्चसे ।।"},
{"c": "14.8", "n": "13", "i": 69625, "v": "कपर्दिने करालाय हर्यक्ष्णे वरदाय च । त्र्यक्ष्णे पूष्णो दन्तभिदे वामनाय शिवाय च ।।"},
{"c": "14.8", "n": "14", "i": 69626, "v": "याम्यायाव्यक्तकेशाय सद्वृत्ते शंकराय च । क्षेम्याय हरिनेत्राय स्थाणवे पुरुषाय च ।।"},
{"c": "14.8", "n": "15", "i": 69627, "v": "हरिकेशाय मुण्डाय कृशायोत्तारणाय च । भास्कराय सुतीर्थाय देवदेवाय रंहसे ।।"},
{"c": "14.8", "n": "16", "i": 69628, "v": "उष्णीषिणे सुवक्त्राय सहस्राक्षाय मीढुषे । गिरिशाय प्रशान्ताय यतये चीरवाससे ।।"},
{"c": "14.8", "n": "17", "i": 69629, "v": "बिल्वदण्डाय सिद्धाय सर्वदण्डधराय च । मृगव्याधाय महते धन्विनेऽथ भवाय च ।।"},
{"c": "14.8", "n": "18", "i": 69630, "v": "वराय सौम्यवक्त्राय पशुहस्ताय वर्षिणे । हिरण्यबाहवे राजन्नुग्राय पतये दिशाम् ।।"},
{"c": "14.8", "n": "19", "i": 69631, "v": "पशूनां पतये चैव भूतानां पतये तथा । वृषाय मातृभक्ताय सेनान्ये मध्यमाय च ।।"},
{"c": "14.8", "n": "20", "i": 69632, "v": "स्रुवहस्ताय पतये धन्विने भार्गवाय च । अजाय कृष्णनेत्राय विरूपाक्षाय चैव ह ।।"},
{"c": "14.8", "n": "21", "i": 69633, "v": "तीक्ष्णदंष्ट्राय तीक्ष्णाय वैश्वानरमुखाय च । महाद्युतयेऽनङ्गाय सर्वाङ्गाय प्रजावते ।।"},
{"c": "14.8", "n": "22", "i": 69634, "v": "तथा शुक्राधिपतये पृथवे कृत्तिवाससे । कपालमालिने नित्यं सुवर्णमुकुटाय च ।।"},
{"c": "14.8", "n": "23", "i": 69635, "v": "महादेवाय कृष्णाय त्र्यम्बकायानघाय च । क्रोधनाय नृशंसाय मृदवे बाहुशालिने ।।"},
{"c": "14.8", "n": "24", "i": 69636, "v": "दण्डिने तप्ततपसे तथैव क्रूरकर्मणे । सहस्रशिरसे चैव सहस्रचरणाय च । नमः स्वधास्वरूपाय बहुरूपाय दंष्ट्रिणे ।।"},
{"c": "14.8", "n": "25", "i": 69637, "v": "पिनाकिनं महादेवं महायोगिनमव्ययम् । त्रिशूलपाणिं वरदं त्र्यम्बकं भुवनेश्वरम् ।।"},
{"c": "14.8", "n": "26", "i": 69638, "v": "त्रिपुरघ्नं त्रिनयनं त्रिलोकेशं महौजसम् । प्रभवं सर्वभूतानां धारणं धरणीधरम् ।।"},
{"c": "14.8", "n": "27", "i": 69639, "v": "ईशानं शंकरं सर्वं शिवं विश्वेश्वरं भवम् । उमापतिं पशुपतिं विश्वरूपं महेश्वरम् ।।"},
{"c": "14.8", "n": "28", "i": 69640, "v": "विरूपाक्षं दशभुजं तिष्यगोवृषभध्वजम् । उग्रं स्थाणुं शिवं घोरं शर्वं गौरीशमीश्वरम् ।।"},
{"c": "14.8", "n": "29", "i": 69641, "v": "शितिकण्ठमजं शुक्रं पृथुं पृथुहरं हरम् । विश्वरूपं विरूपाक्षं बहुरूपमुमापतिम् ।।"},
{"c": "14.8", "n": "30", "i": 69642, "v": "प्रणम्य शिरसा देवमनङ्गाङ्गहरं हरम् । शरण्यं शरणं याहि महादेवं चतुर्मुखम् ।।"},
{"c": "14.8", "n": "31", "i": 69643, "v": "एवं कृत्वा नमस्तस्मै महादेवाय रंहसे । महात्मने क्षितिपते तत्सुवर्णमवाप्स्यसि । सुवर्णमाहरिष्यन्तस्तत्र गच्छन्तु ते नराः ।।"},
{"c": "14.8", "t": "व्यास उवाच ।"},
{"c": "14.8", "n": "32", "i": 69644, "v": "इत्युक्तः स वचस्तस्य चक्रे कारंधमात्मजः । ततोऽतिमानुषं सर्वं चक्रे यज्ञस्य संविधिम् । सौवर्णानि च भाण्डानि संचक्रुस्तत्र शिल्पिनः ।।"},
{"c": "14.8", "n": "33", "i": 69645, "v": "बृहस्पतिस्तु तां श्रुत्वा मरुत्तस्य महीपतेः । समृद्धिमति देवेभ्यः संतापमकरोद्भृशम् ।।"},
{"c": "14.8", "n": "34", "i": 69646, "v": "स तप्यमानो वैवर्ण्यं कृशत्वं चागमत्परम् । भविष्यति हि मे शत्रुः संवर्तो वसुमानिति ।।"},
{"c": "14.8", "n": "35", "i": 69647, "v": "तं श्रुत्वा भृशसंतप्तं देवराजो बृहस्पतिम् । अभिगम्यामरवृतः प्रोवाचेदं वचस्तदा ।।"},
{"c": "14.9", "t": "इन्द्र उवाच ।"},
{"c": "14.9", "n": "1", "i": 69648, "v": "कच्चित्सुखं स्वपिषि त्वं बृहस्पते; कच्चिन्मनोज्ञाः परिचारकास्ते । कच्चिद्देवानां सुखकामोऽसि विप्र; कच्चिद्देवास्त्वां परिपालयन्ति ।।"},
{"c": "14.9", "t": "बृहस्पतिरुवाच ।"},
{"c": "14.9", "n": "2", "i": 69649, "v": "सुखं शयेऽहं शयने महेन्द्र; तथा मनोज्ञाः परिचारका मे । तथा देवानां सुखकामोऽस्मि शक्र; देवाश्च मां सुभृशं पालयन्ति ।।"},
{"c": "14.9", "t": "इन्द्र उवाच ।"},
{"c": "14.9", "n": "3", "i": 69650, "v": "कुतो दुःखं मानसं देहजं वा; पाण्डुर्विवर्णश्च कुतस्त्वमद्य । आचक्ष्व मे तद्द्विज यावदेता;न्निहन्मि सर्वांस्तव दुःखकर्तॄन् ।।"},
{"c": "14.9", "t": "बृहस्पतिरुवाच ।"},
{"c": "14.9", "n": "4", "i": 69651, "v": "मरुत्तमाहुर्मघवन्यक्ष्यमाणं; महायज्ञेनोत्तमदक्षिणेन । तं संवर्तो याजयितेति मे श्रुतं; तदिच्छामि न स तं याजयेत ।।"},
{"c": "14.9", "t": "इन्द्र उवाच ।"},
{"c": "14.9", "n": "5", "i": 69652, "v": "सर्वान्कामाननुजातोऽसि विप्र; यस्त्वं देवानां मन्त्रयसे पुरोधाः । उभौ च ते जन्ममृत्यू व्यतीतौ; किं संवर्तस्तव कर्ताद्य विप्र ।।"},
{"c": "14.9", "t": "बृहस्पतिरुवाच ।"},
{"c": "14.9", "n": "6", "i": 69653, "v": "देवैः सह त्वमसुरान्संप्रणुद्य; जिघांससेऽद्याप्युत सानुबन्धान् । यं यं समृद्धं पश्यसि तत्र तत्र; दुःखं सपत्नेषु समृद्धभावः ।।"},
{"c": "14.9", "n": "7", "i": 69654, "v": "अतोऽस्मि देवेन्द्र विवर्णरूपः; सपत्नो मे वर्धते तन्निशम्य । सर्वोपायैर्मघवन्संनियच्छ; संवर्तं वा पार्थिवं वा मरुत्तम् ।।"},
{"c": "14.9", "t": "इन्द्र उवाच ।"},
{"c": "14.9", "n": "8", "i": 69655, "v": "एहि गच्छ प्रहितो जातवेदो; बृहस्पतिं परिदातुं मरुत्ते । अयं वै त्वा याजयिता बृहस्पति;स्तथामरं चैव करिष्यतीति ।।"},
{"c": "14.9", "t": "अग्निरुवाच ।"},
{"c": "14.9", "n": "9", "i": 69656, "v": "अयं गच्छामि तव शक्राद्य दूतो; बृहस्पतिं परिदातुं मरुत्ते । वाचं सत्यां पुरुहूतस्य कर्तुं; बृहस्पतेश्चापचितिं चिकीर्षुः ।।"},
{"c": "14.9", "t": "व्यास उवाच ।"},
{"c": "14.9", "n": "10", "i": 69657, "v": "ततः प्रायाद्धूमकेतुर्महात्मा; वनस्पतीन्वीरुधश्चावमृद्नन् । कामाद्धिमान्ते परिवर्तमानः; काष्ठातिगो मातरिश्वेव नर्दन् ।।"},
{"c": "14.9", "t": "मरुत्त उवाच ।"},
{"c": "14.9", "n": "11", "i": 69658, "v": "आश्चर्यमद्य पश्यामि रूपिणं वह्निमागतम् । आसनं सलिलं पाद्यं गां चोपानय वै मुने ।।"},
{"c": "14.9", "t": "अग्निरुवाच ।"},
{"c": "14.9", "n": "12", "i": 69659, "v": "आसनं सलिलं पाद्यं प्रतिनन्दामि तेऽनघ । इन्द्रेण तु समादिष्टं विद्धि मां दूतमागतम् ।।"},
{"c": "14.9", "t": "मरुत्त उवाच ।"},
{"c": "14.9", "n": "13", "i": 69660, "v": "कच्चिच्छ्रीमान्देवराजः सुखी च; कच्चिच्चास्मान्प्रीयते धूमकेतो । कच्चिद्देवाश्चास्य वशे यथाव;त्तद्ब्रूहि त्वं मम कार्त्स्न्येन देव ।।"},
{"c": "14.9", "t": "अग्निरुवाच ।"},
{"c": "14.9", "n": "14", "i": 69661, "v": "शक्रो भृशं सुसुखी पार्थिवेन्द्र; प्रीतिं चेच्छत्यजरां वै त्वया सः । देवाश्च सर्वे वशगास्तस्य राज;न्संदेशं त्वं शृणु मे देवराज्ञः ।।"},
{"c": "14.9", "n": "15", "i": 69662, "v": "यदर्थं मां प्राहिणोत्त्वत्सकाशं; बृहस्पतिं परिदातुं मरुत्ते । अयं गुरुर्याजयिता नृप त्वां; मर्त्यं सन्तममरं त्वां करोतु ।।"},
{"c": "14.9", "t": "मरुत्त उवाच ।"},
{"c": "14.9", "n": "16", "i": 69663, "v": "संवर्तोऽयं याजयिता द्विजो मे; बृहस्पतेरञ्जलिरेष तस्य । नासौ देवं याजयित्वा महेन्द्रं; मर्त्यं सन्तं याजयन्नद्य शोभेत् ।।"},
{"c": "14.9", "t": "अग्निरुवाच ।"},
{"c": "14.9", "n": "17", "i": 69664, "v": "ये वै लोका देवलोके महान्तः; संप्राप्स्यसे तान्देवराजप्रसादात् । त्वां चेदसौ याजयेद्वै बृहस्पति;र्नूनं स्वर्गं त्वं जयेः कीर्तियुक्तः ।।"},
{"c": "14.9", "n": "18", "i": 69665, "v": "तथा लोका मानुषा ये च दिव्याः; प्रजापतेश्चापि ये वै महान्तः । ते ते जिता देवराज्यं च कृत्स्नं; बृहस्पतिश्चेद्याजयेत्त्वां नरेन्द्र ।।"},
{"c": "14.9", "t": "संवर्त उवाच ।"},
{"c": "14.9", "n": "19", "i": 69666, "v": "मास्मानेवं त्वं पुनरागाः कथंचि;द्बृहस्पतिं परिदातुं मरुत्ते । मा त्वां धक्ष्ये चक्षुषा दारुणेन; संक्रुद्धोऽहं पावक तन्निबोध ।।"},
{"c": "14.9", "t": "व्यास उवाच ।"},
{"c": "14.9", "n": "20", "i": 69667, "v": "ततो देवानगमद्धूमकेतु;र्दाहाद्भीतो व्यथितोऽश्वत्थपर्णवत् । तं वै दृष्ट्वा प्राह शक्रो महात्मा; बृहस्पतेः संनिधौ हव्यवाहम् ।।"},
{"c": "14.9", "n": "21", "i": 69668, "v": "यत्त्वं गतः प्रहितो जातवेदो; बृहस्पतिं परिदातुं मरुत्ते । तत्किं प्राह स नृपो यक्ष्यमाणः; कच्चिद्वचः प्रतिगृह्णाति तच्च ।।"},
{"c": "14.9", "t": "अग्निरुवाच ।"},
{"c": "14.9", "n": "22", "i": 69669, "v": "न ते वाचं रोचयते मरुत्तो; बृहस्पतेरञ्जलिं प्राहिणोत्सः । संवर्तो मां याजयितेत्यभीक्ष्णं; पुनः पुनः स मया प्रोच्यमानः ।।"},
{"c": "14.9", "n": "23", "i": 69670, "v": "उवाचेदं मानुषा ये च दिव्याः; प्रजापतेर्ये च लोका महान्तः । तांश्चेल्लभेयं संविदं तेन कृत्वा; तथापि नेच्छेयमिति प्रतीतः ।।"},
{"c": "14.9", "t": "इन्द्र उवाच ।"},
{"c": "14.9", "n": "24", "i": 69671, "v": "पुनर्भवान्पार्थिवं तं समेत्य; वाक्यं मदीयं प्रापय स्वार्थयुक्तम् । पुनर्यद्युक्तो न करिष्यते वच;स्ततो वज्रं संप्रहर्तास्मि तस्मै ।।"},
{"c": "14.9", "t": "अग्निरुवाच ।"},
{"c": "14.9", "n": "25", "i": 69672, "v": "गन्धर्वराड्यात्वयं तत्र दूतो; बिभेम्यहं वासव तत्र गन्तुम् । संरब्धो मामब्रवीत्तीक्ष्णरोषः; संवर्तो वाक्यं चरितब्रह्मचर्यः ।।"},
{"c": "14.9", "n": "26", "i": 69673, "v": "यद्यागच्छेः पुनरेवं कथंचि;द्बृहस्पतिं परिदातुं मरुत्ते । दहेयं त्वां चक्षुषा दारुणेन; संक्रुद्ध इत्येतदवैहि शक्र ।।"},
{"c": "14.9", "t": "इन्द्र उवाच ।"},
{"c": "14.9", "n": "27", "i": 69674, "v": "त्वमेवान्यान्दहसे जातवेदो; न हि त्वदन्यो विद्यते भस्मकर्ता । त्वत्संस्पर्शात्सर्वलोको बिभे;त्यश्रद्धेयं वदसे हव्यवाह ।।"},
{"c": "14.9", "t": "अग्निरुवाच ।"},
{"c": "14.9", "n": "28", "i": 69675, "v": "दिवं देवेन्द्र पृथिवीं चैव सर्वां; संवेष्टयेस्त्वं स्वबलेनैव शक्र । एवंविधस्येह सतस्तवासौ; कथं वृत्रस्त्रिदिवं प्राग्जहार ।।"},
{"c": "14.9", "t": "इन्द्र उवाच ।"},
{"c": "14.9", "n": "29", "i": 69676, "v": "न चण्डिका जङ्गमा नो करेणु;र्न वारिसोमं प्रपिबामि वह्ने । न दुर्बले वै विसृजामि वज्रं; को मेऽसुखाय प्रहरेन्मनुष्यः ।।"},
{"c": "14.9", "n": "30", "i": 69677, "v": "प्रव्राजयेयं कालकेयान्पृथिव्या;मपाकर्षं दानवानन्तरिक्षात् । दिवः प्रह्रादमवसानमानयं; को मेऽसुखाय प्रहरेत मर्त्यः ।।"},
{"c": "14.9", "t": "अग्निरुवाच ।"},
{"c": "14.9", "n": "31", "i": 69678, "v": "यत्र शर्यातिं च्यवनो याजयिष्य;न्सहाश्विभ्यां सोममगृह्णदेकः । तं त्वं क्रुद्धः प्रत्यषेधीः पुरस्ता;च्छर्यातियज्ञं स्मर तं महेन्द्र ।।"},
{"c": "14.9", "n": "32", "i": 69679, "v": "वज्रं गृहीत्वा च पुरंदर त्वं; संप्राहार्षीश्च्यवनस्यातिघोरम् । स ते विप्रः सह वज्रेण बाहु;मपागृह्णात्तपसा जातमन्युः ।।"},
{"c": "14.9", "n": "33", "i": 69680, "v": "ततो रोषात्सर्वतो घोररूपं; सपत्नं ते जनयामास भूयः । मदं नामासुरं विश्वरूपं; यं त्वं दृष्ट्वा चक्षुषी संन्यमीलः ।।"},
{"c": "14.9", "n": "34", "i": 69681, "v": "हनुरेका जगतीस्था तथैका; दिवं गता महतो दानवस्य । सहस्रं दन्तानां शतयोजनानां; सुतीक्ष्णानां घोररूपं बभूव ।।"},
{"c": "14.9", "n": "35", "i": 69682, "v": "वृत्ताः स्थूला रजतस्तम्भवर्णा; दंष्ट्राश्चतस्रो द्वे शते योजनानाम् । स त्वां दन्तान्विदशन्नभ्यधाव;ज्जिघांसया शूलमुद्यम्य घोरम् ।।"},
{"c": "14.9", "n": "36", "i": 69683, "v": "अपश्यस्त्वं तं तदा घोररूपं; सर्वे त्वन्ये ददृशुर्दर्शनीयम् । यस्माद्भीतः प्राञ्जलिस्त्वं महर्षि;मागच्छेथाः शरणं दानवघ्न ।।"},
{"c": "14.9", "n": "37", "i": 69684, "v": "क्षत्रादेवं ब्रह्मबलं गरीयो; न ब्रह्मतः किंचिदन्यद्गरीयः । सोऽहं जानन्ब्रह्मतेजो यथाव;न्न संवर्तं गन्तुमिच्छामि शक्र ।।"},
{"c": "14.10", "t": "इन्द्र उवाच ।"},
{"c": "14.10", "n": "1", "i": 69685, "v": "एवमेतद्ब्रह्मबलं गरीयो; न ब्रह्मतः किंचिदन्यद्गरीयः । आविक्षितस्य तु बलं न मृष्ये; वज्रमस्मै प्रहरिष्यामि घोरम् ।।"},
{"c": "14.10", "n": "2", "i": 69686, "v": "धृतराष्ट्र प्रहितो गच्छ मरुत्तं; संवर्तेन सहितं तं वदस्व । बृहस्पतिं त्वमुपशिक्षस्व राज;न्वज्रं वा ते प्रहरिष्यामि घोरम् ।।"},
{"c": "14.10", "t": "व्यास उवाच ।"},
{"c": "14.10", "n": "3", "i": 69687, "v": "ततो गत्वा धृतराष्ट्रो नरेन्द्रं; प्रोवाचेदं वचनं वासवस्य । गन्धर्वं मां धृतराष्ट्रं निबोध; त्वामागतं वक्तुकामं नरेन्द्र ।।"},
{"c": "14.10", "n": "4", "i": 69688, "v": "ऐन्द्रं वाक्यं शृणु मे राजसिंह; यत्प्राह लोकाधिपतिर्महात्मा । बृहस्पतिं याजकं त्वं वृणीष्व; वज्रं वा ते प्रहरिष्यामि घोरम् । वचश्चेदेतन्न करिष्यसे मे; प्राहैतदेतावदचिन्त्यकर्मा ।।"},
{"c": "14.10", "t": "मरुत्त उवाच ।"},
{"c": "14.10", "n": "5", "i": 69689, "v": "त्वं चैवैतद्वेत्थ पुरंदरश्च; विश्वेदेवा वसवश्चाश्विनौ च । मित्रद्रोहे निष्कृतिर्वै यथैव; नास्तीति लोकेषु सदैव वादः ।।"},
{"c": "14.10", "n": "6", "i": 69690, "v": "बृहस्पतिर्याजयिता महेन्द्रं; देवश्रेष्ठं वज्रभृतां वरिष्ठम् । संवर्तो मां याजयिताद्य राज;न्न ते वाक्यं तस्य वा रोचयामि ।।"},
{"c": "14.10", "t": "गन्धर्व उवाच ।"},
{"c": "14.10", "n": "7", "i": 69691, "v": "घोरो नादः श्रूयते वासवस्य; नभस्तले गर्जतो राजसिंह । व्यक्तं वज्रं मोक्ष्यते ते महेन्द्रः; क्षेमं राजंश्चिन्त्यतामेष कालः ।।"},
{"c": "14.10", "t": "व्यास उवाच ।"},
{"c": "14.10", "n": "8", "i": 69692, "v": "इत्येवमुक्तो धृतराष्ट्रेण राजा; श्रुत्वा नादं नदतो वासवस्य । तपोनित्यं धर्मविदां वरिष्ठं; संवर्तं तं ज्ञापयामास कार्यम् ।।"},
{"c": "14.10", "t": "मरुत्त उवाच ।"},
{"c": "14.10", "n": "9", "i": 69693, "v": "इममश्मानं प्लवमानमारा;दध्वा दूरं तेन न दृश्यतेऽद्य । प्रपद्येऽहं शर्म विप्रेन्द्र त्वत्तः; प्रयच्छ तस्मादभयं विप्रमुख्य ।।"},
{"c": "14.10", "n": "10", "i": 69694, "v": "अयमायाति वै वज्री दिशो विद्योतयन्दश । अमानुषेण घोरेण सदस्यास्त्रासिता हि नः ।।"},
{"c": "14.10", "t": "संवर्त उवाच ।"},
{"c": "14.10", "n": "11", "i": 69695, "v": "भयं शक्राद्व्येतु ते राजसिंह; प्रणोत्स्येऽहं भयमेतत्सुघोरम् । संस्तम्भिन्या विद्यया क्षिप्रमेव; मा भैस्त्वमस्माद्भव चापि प्रतीतः ।।"},
{"c": "14.10", "n": "12", "i": 69696, "v": "अहं संस्तम्भयिष्यामि मा भैस्त्वं शक्रतो नृप । सर्वेषामेव देवानां क्षपितान्यायुधानि मे ।।"},
{"c": "14.10", "n": "13", "i": 69697, "v": "दिशो वज्रं व्रजतां वायुरेतु; वर्षं भूत्वा निपततु काननेषु । आपः प्लवन्त्वन्तरिक्षे वृथा च; सौदामिनी दृश्यतां मा बिभस्त्वम् ।।"},
{"c": "14.10", "n": "14", "i": 69698, "v": "अथो वह्निस्त्रातु वा सर्वतस्ते; कामं वर्षं वर्षतु वासवो वा । वज्रं तथा स्थापयतां च वायु;र्महाघोरं प्लवमानं जलौघैः ।।"},
{"c": "14.10", "t": "मरुत्त उवाच ।"},
{"c": "14.10", "n": "15", "i": 69699, "v": "घोरः शब्दः श्रूयते वै महास्वनो; वज्रस्यैष सहितो मारुतेन । आत्मा हि मे प्रव्यथते मुहुर्मुहु;र्न मे स्वास्थ्यं जायते चाद्य विप्र ।।"},
{"c": "14.10", "t": "संवर्त उवाच ।"},
{"c": "14.10", "n": "16", "i": 69700, "v": "वज्रादुग्राद्व्येतु भयं तवाद्य; वातो भूत्वा हन्मि नरेन्द्र वज्रम् । भयं त्यक्त्वा वरमन्यं वृणीष्व; कं ते कामं तपसा साधयामि ।।"},
{"c": "14.10", "t": "मरुत्त उवाच ।"},
{"c": "14.10", "n": "17", "i": 69701, "v": "इन्द्रः साक्षात्सहसाभ्येतु विप्र; हविर्यज्ञे प्रतिगृह्णातु चैव । स्वं स्वं धिष्ण्यं चैव जुषन्तु देवाः; सुतं सोमं प्रतिगृह्णन्तु चैव ।।"},
{"c": "14.10", "t": "संवर्त उवाच ।"},
{"c": "14.10", "n": "18", "i": 69702, "v": "अयमिन्द्रो हरिभिरायाति राज;न्देवैः सर्वैः सहितः सोमपीथी । मन्त्राहूतो यज्ञमिमं मयाद्य; पश्यस्वैनं मन्त्रविस्रस्तकायम् ।।"},
{"c": "14.10", "t": "व्यास उवाच ।"},
{"c": "14.10", "n": "19", "i": 69703, "v": "ततो देवैः सहितो देवराजो; रथे युक्त्वा तान्हरीन्वाजिमुख्यान् । आयाद्यज्ञमधि राज्ञः पिपासु;राविक्षितस्याप्रमेयस्य सोमम् ।।"},
{"c": "14.10", "n": "20", "i": 69704, "v": "तमायान्तं सहितं देवसंघैः; प्रत्युद्ययौ सपुरोधा मरुत्तः । चक्रे पूजां देवराजाय चाग्र्यां; यथाशास्त्रं विधिवत्प्रीयमाणः ।।"},
{"c": "14.10", "t": "संवर्त उवाच ।"},
{"c": "14.10", "n": "21", "i": 69705, "v": "स्वागतं ते पुरुहूतेह विद्व;न्यज्ञोऽद्यायं संनिहिते त्वयीन्द्र । शोशुभ्यते बलवृत्रघ्न भूयः; पिबस्व सोमं सुतमुद्यतं मया ।।"},
{"c": "14.10", "t": "मरुत्त उवाच ।"},
{"c": "14.10", "n": "22", "i": 69706, "v": "शिवेन मां पश्य नमश्च तेऽस्तु; प्राप्तो यज्ञः सफलं जीवितं मे । अयं यज्ञं कुरुते मे सुरेन्द्र; बृहस्पतेरवरो जन्मना यः ।।"},
{"c": "14.10", "t": "इन्द्र उवाच ।"},
{"c": "14.10", "n": "23", "i": 69707, "v": "जानामि ते गुरुमेनं तपोधनं; बृहस्पतेरनुजं तिग्मतेजसम् । यस्याह्वानादागतोऽहं नरेन्द्र; प्रीतिर्मेऽद्य त्वयि मन्युः प्रनष्टः ।।"},
{"c": "14.10", "t": "संवर्त उवाच ।"},
{"c": "14.10", "n": "24", "i": 69708, "v": "यदि प्रीतस्त्वमसि वै देवराज; तस्मात्स्वयं शाधि यज्ञे विधानम् । स्वयं सर्वान्कुरु मार्गान्सुरेन्द्र; जानात्वयं सर्वलोकश्च देव ।।"},
{"c": "14.10", "t": "व्यास उवाच ।"},
{"c": "14.10", "n": "25", "i": 69709, "v": "एवमुक्तस्त्वाङ्गिरसेन शक्रः; समादिदेश स्वयमेव देवान् । सभाः क्रियन्तामावसथाश्च मुख्याः; सहस्रशश्चित्रभौमाः समृद्धाः ।।"},
{"c": "14.10", "n": "26", "i": 69710, "v": "कॢप्तस्थूणाः कुरुतारोहणानि; गन्धर्वाणामप्सरसां च शीघ्रम् । येषु नृत्येरन्नप्सरसः सहस्रशः; स्वर्गोद्देशः क्रियतां यज्ञवाटः ।।"},
{"c": "14.10", "n": "27", "i": 69711, "v": "इत्युक्तास्ते चक्रुराशु प्रतीता; दिवौकसः शक्रवाक्यान्नरेन्द्र । ततो वाक्यं प्राह राजानमिन्द्रः; प्रीतो राजन्पूजयानो मरुत्तम् ।।"},
{"c": "14.10", "n": "28", "i": 69712, "v": "एष त्वयाहमिह राजन्समेत्य; ये चाप्यन्ये तव पूर्वे नरेन्द्राः । सर्वाश्चान्या देवताः प्रीयमाणा; हविस्तुभ्यं प्रतिगृह्णन्तु राजन् ।।"},
{"c": "14.10", "n": "29", "i": 69713, "v": "आग्नेयं वै लोहितमालभन्तां; वैश्वदेवं बहुरूपं विराजन् । नीलं चोक्षाणं मेध्यमभ्यालभन्तां; चलच्छिश्नं मत्प्रदिष्टं द्विजेन्द्राः ।।"},
{"c": "14.10", "n": "30", "i": 69714, "v": "ततो यज्ञो ववृधे तस्य राज्ञो; यत्र देवाः स्वयमन्नानि जह्रुः । यस्मिञ्शक्रो ब्राह्मणैः पूज्यमानः; सदस्योऽभूद्धरिमान्देवराजः ।।"},
{"c": "14.10", "n": "31", "i": 69715, "v": "ततः संवर्तश्चित्यगतो महात्मा; यथा वह्निः प्रज्वलितो द्वितीयः । हवींष्युच्चैराह्वयन्देवसंघा;ञ्जुहावाग्नौ मन्त्रवत्सुप्रतीतः ।।"},
{"c": "14.10", "n": "32", "i": 69716, "v": "ततः पीत्वा बलभित्सोममग्र्यं; ये चाप्यन्ये सोमपा वै दिवौकसः । सर्वेऽनुज्ञाताः प्रययुः पार्थिवेन; यथाजोषं तर्पिताः प्रीतिमन्तः ।।"},
{"c": "14.10", "n": "33", "i": 69717, "v": "ततो राजा जातरूपस्य राशी;न्पदे पदे कारयामास हृष्टः । द्विजातिभ्यो विसृजन्भूरि वित्तं; रराज वित्तेश इवारिहन्ता ।।"},
{"c": "14.10", "n": "34", "i": 69718, "v": "ततो वित्तं विविधं संनिधाय; यथोत्साहं कारयित्वा च कोशम् । अनुज्ञातो गुरुणा संनिवृत्य; शशास गामखिलां सागरान्ताम् ।।"},
{"c": "14.10", "n": "35", "i": 69719, "v": "एवंगुणः संबभूवेह राजा; यस्य क्रतौ तत्सुवर्णं प्रभूतम् । तत्त्वं समादाय नरेन्द्र वित्तं; यजस्व देवांस्तर्पयानो विधानैः ।।"},
{"c": "14.10", "t": "वैशंपायन उवाच ।"},
{"c": "14.10", "n": "36", "i": 69720, "v": "ततो राजा पाण्डवो हृष्टरूपः; श्रुत्वा वाक्यं सत्यवत्याः सुतस्य । मनश्चक्रे तेन वित्तेन यष्टुं; ततोऽमात्यैर्मन्त्रयामास भूयः ।।"},
{"c": "14.11", "t": "वैशंपायन उवाच ।"},
{"c": "14.11", "n": "1", "i": 69721, "v": "इत्युक्ते नृपतौ तस्मिन्व्यासेनाद्भुतकर्मणा । वासुदेवो महातेजास्ततो वचनमाददे ।।"},
{"c": "14.11", "n": "2", "i": 69722, "v": "तं नृपं दीनमनसं निहतज्ञातिबान्धवम् । उपप्लुतमिवादित्यं सधूममिव पावकम् ।।"},
{"c": "14.11", "n": "3", "i": 69723, "v": "निर्विण्णमनसं पार्थं ज्ञात्वा वृष्णिकुलोद्वहः । आश्वासयन्धर्मसुतं प्रवक्तुमुपचक्रमे ।।"},
{"c": "14.11", "t": "वासुदेव उवाच ।"},
{"c": "14.11", "n": "4", "i": 69724, "v": "सर्वं जिह्मं मृत्युपदमार्जवं ब्रह्मणः पदम् । एतावाञ्ज्ञानविषयः किं प्रलापः करिष्यति ।।"},
{"c": "14.11", "n": "5", "i": 69725, "v": "नैव ते निष्ठितं कर्म नैव ते शत्रवो जिताः । कथं शत्रुं शरीरस्थमात्मानं नावबुध्यसे ।।"},
{"c": "14.11", "n": "6", "i": 69726, "v": "अत्र ते वर्तयिष्यामि यथाधर्मं यथाश्रुतम् । इन्द्रस्य सह वृत्रेण यथा युद्धमवर्तत ।।"},
{"c": "14.11", "n": "7", "i": 69727, "v": "वृत्रेण पृथिवी व्याप्ता पुरा किल नराधिप । दृष्ट्वा स पृथिवीं व्याप्तां गन्धस्य विषये हृते । धराहरणदुर्गन्धो विषयः समपद्यत ।।"},
{"c": "14.11", "n": "8", "i": 69728, "v": "शतक्रतुश्चुकोपाथ गन्धस्य विषये हृते । वृत्रस्य स ततः क्रुद्धो वज्रं घोरमवासृजत् ।।"},
{"c": "14.11", "n": "9", "i": 69729, "v": "स वध्यमानो वज्रेण पृथिव्यां भूरितेजसा । विवेश सहसैवापो जग्राह विषयं ततः ।।"},
{"c": "14.11", "n": "10", "i": 69730, "v": "व्याप्तास्वथाप्सु वृत्रेण रसे च विषये हृते । शतक्रतुरभिक्रुद्धस्तासु वज्रमवासृजत् ।।"},
{"c": "14.11", "n": "11", "i": 69731, "v": "स वध्यमानो वज्रेण सलिले भूरितेजसा । विवेश सहसा ज्योतिर्जग्राह विषयं ततः ।।"},
{"c": "14.11", "n": "12", "i": 69732, "v": "व्याप्ते ज्योतिषि वृत्रेण रूपेऽथ विषये हृते । शतक्रतुरभिक्रुद्धस्तत्र वज्रमवासृजत् ।।"},
{"c": "14.11", "n": "13", "i": 69733, "v": "स वध्यमानो वज्रेण सुभृशं भूरितेजसा । विवेश सहसा वायुं जग्राह विषयं ततः ।।"},
{"c": "14.11", "n": "14", "i": 69734, "v": "व्याप्ते वायौ तु वृत्रेण स्पर्शेऽथ विषये हृते । शतक्रतुरभिक्रुद्धस्तत्र वज्रमवासृजत् ।।"},
{"c": "14.11", "n": "15", "i": 69735, "v": "स वध्यमानो वज्रेण तस्मिन्नमिततेजसा । आकाशमभिदुद्राव जग्राह विषयं ततः ।।"},
{"c": "14.11", "n": "16", "i": 69736, "v": "आकाशे वृत्रभूते च शब्दे च विषये हृते । शतक्रतुरभिक्रुद्धस्तत्र वज्रमवासृजत् ।।"},
{"c": "14.11", "n": "17", "i": 69737, "v": "स वध्यमानो वज्रेण तस्मिन्नमिततेजसा । विवेश सहसा शक्रं जग्राह विषयं ततः ।।"},
{"c": "14.11", "n": "18", "i": 69738, "v": "तस्य वृत्रगृहीतस्य मोहः समभवन्महान् । रथंतरेण तं तात वसिष्ठः प्रत्यबोधयत् ।।"},
{"c": "14.11", "n": "19", "i": 69739, "v": "ततो वृत्रं शरीरस्थं जघान भरतर्षभ । शतक्रतुरदृश्येन वज्रेणेतीह नः श्रुतम् ।।"},
{"c": "14.11", "n": "20", "i": 69740, "v": "इदं धर्मरहस्यं च शक्रेणोक्तं महर्षिषु । ऋषिभिश्च मम प्रोक्तं तन्निबोध नराधिप ।।"},
{"c": "14.12", "t": "वासुदेव उवाच ।"},
{"c": "14.12", "n": "1", "i": 69741, "v": "द्विविधो जायते व्याधिः शारीरो मानसस्तथा । परस्परं तयोर्जन्म निर्द्वंद्वं नोपलभ्यते ।।"},
{"c": "14.12", "n": "2", "i": 69742, "v": "शरीरे जायते व्याधिः शारीरो नात्र संशयः । मानसो जायते व्याधिर्मनस्येवेति निश्चयः ।।"},
{"c": "14.12", "n": "3", "i": 69743, "v": "शीतोष्णे चैव वायुश्च गुणा राजञ्शरीरजाः । तेषां गुणानां साम्यं चेत्तदाहुः स्वस्थलक्षणम् । उष्णेन बाध्यते शीतं शीतेनोष्णं च बाध्यते ।।"},
{"c": "14.12", "n": "4", "i": 69744, "v": "सत्त्वं रजस्तमश्चेति त्रयस्त्वात्मगुणाः स्मृताः । तेषां गुणानां साम्यं चेत्तदाहुः स्वस्थलक्षणम् । तेषामन्यतमोत्सेके विधानमुपदिश्यते ।।"},
{"c": "14.12", "n": "5", "i": 69745, "v": "हर्षेण बाध्यते शोको हर्षः शोकेन बाध्यते । कश्चिद्दुःखे वर्तमानः सुखस्य स्मर्तुमिच्छति । कश्चित्सुखे वर्तमानो दुःखस्य स्मर्तुमिच्छति ।।"},
{"c": "14.12", "n": "6", "i": 69746, "v": "स त्वं न दुःखी दुःखस्य न सुखी सुसुखस्य वा । स्मर्तुमिच्छसि कौन्तेय दिष्टं हि बलवत्तरम् ।।"},
{"c": "14.12", "n": "7", "i": 69747, "v": "अथ वा ते स्वभावोऽयं येन पार्थावकृष्यसे । दृष्ट्वा सभागतां कृष्णामेकवस्त्रां रजस्वलाम् । मिषतां पाण्डवेयानां न तत्संस्मर्तुमिच्छसि ।।"},
{"c": "14.12", "n": "8", "i": 69748, "v": "प्रव्राजनं च नगरादजिनैश्च विवासनम् । महारण्यनिवासश्च न तस्य स्मर्तुमिच्छसि ।।"},
{"c": "14.12", "n": "9", "i": 69749, "v": "जटासुरात्परिक्लेशश्चित्रसेनेन चाहवः । सैन्धवाच्च परिक्लेशो न तस्य स्मर्तुमिच्छसि ।।"},
{"c": "14.12", "n": "10", "i": 69750, "v": "पुनरज्ञातचर्यायां कीचकेन पदा वधः । याज्ञसेन्यास्तदा पार्थ न तस्य स्मर्तुमिच्छसि ।।"},
{"c": "14.12", "n": "11", "i": 69751, "v": "यच्च ते द्रोणभीष्माभ्यां युद्धमासीदरिंदम । मनसैकेन योद्धव्यं तत्ते युद्धमुपस्थितम् । तस्मादभ्युपगन्तव्यं युद्धाय भरतर्षभ ।।"},
{"c": "14.12", "n": "12", "i": 69752, "v": "परमव्यक्तरूपस्य परं मुक्त्वा स्वकर्मभिः । यत्र नैव शरैः कार्यं न भृत्यैर्न च बन्धुभिः । आत्मनैकेन योद्धव्यं तत्ते युद्धमुपस्थितम् ।।"},
{"c": "14.12", "n": "13", "i": 69753, "v": "तस्मिन्ननिर्जिते युद्धे कामवस्थां गमिष्यसि । एतज्ज्ञात्वा तु कौन्तेय कृतकृत्यो भविष्यसि ।।"},
{"c": "14.12", "n": "14", "i": 69754, "v": "एतां बुद्धिं विनिश्चित्य भूतानामागतिं गतिम् । पितृपैतामहे वृत्ते शाधि राज्यं यथोचितम् ।।"},
{"c": "14.13", "t": "वासुदेव उवाच ।"},
{"c": "14.13", "n": "1", "i": 69755, "v": "न बाह्यं द्रव्यमुत्सृज्य सिद्धिर्भवति भारत । शारीरं द्रव्यमुत्सृज्य सिद्धिर्भवति वा न वा ।।"},
{"c": "14.13", "n": "2", "i": 69756, "v": "बाह्यद्रव्यविमुक्तस्य शारीरेषु च गृध्यतः । यो धर्मो यत्सुखं चैव द्विषतामस्तु तत्तथा ।।"},
{"c": "14.13", "n": "3", "i": 69757, "v": "द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् । ममेति द्व्यक्षरो मृत्युर्न ममेति च शाश्वतम् ।।"},
{"c": "14.13", "n": "4", "i": 69758, "v": "ब्रह्म मृत्युश्च तौ राजन्नात्मन्येव व्यवस्थितौ । अदृश्यमानौ भूतानि योधयेतामसंशयम् ।।"},
{"c": "14.13", "n": "5", "i": 69759, "v": "अविनाशोऽस्य सत्त्वस्य नियतो यदि भारत । भित्त्वा शरीरं भूतानामहिंसां प्रतिपद्यते ।।"},
{"c": "14.13", "n": "6", "i": 69760, "v": "लब्ध्वापि पृथिवीं सर्वां सहस्थावरजङ्गमाम् । ममत्वं यस्य नैव स्यात्किं तया स करिष्यति ।।"},
{"c": "14.13", "n": "7", "i": 69761, "v": "अथ वा वसतः पार्थ वने वन्येन जीवतः । ममता यस्य द्रव्येषु मृत्योरास्ये स वर्तते ।।"},
{"c": "14.13", "n": "8", "i": 69762, "v": "बाह्यान्तराणां शत्रूणां स्वभावं पश्य भारत । यन्न पश्यति तद्भूतं मुच्यते स महाभयात् ।।"},
{"c": "14.13", "n": "9", "i": 69763, "v": "कामात्मानं न प्रशंसन्ति लोके; न चाकामात्काचिदस्ति प्रवृत्तिः । दानं हि वेदाध्ययनं तपश्च; कामेन कर्माणि च वैदिकानि ।।"},
{"c": "14.13", "n": "10", "i": 69764, "v": "व्रतं यज्ञान्नियमान्ध्यानयोगा;न्कामेन यो नारभते विदित्वा । यद्यद्ध्ययं कामयते स धर्मो; न यो धर्मो नियमस्तस्य मूलम् ।।"},
{"c": "14.13", "n": "11", "i": 69765, "v": "अत्र गाथाः कामगीताः कीर्तयन्ति पुराविदः । शृणु संकीर्त्यमानास्ता निखिलेन युधिष्ठिर ।।"},
{"c": "14.13", "n": "12", "i": 69766, "v": "नाहं शक्योऽनुपायेन हन्तुं भूतेन केनचित् । यो मां प्रयतते हन्तुं ज्ञात्वा प्रहरणे बलम् । तस्य तस्मिन्प्रहरणे पुनः प्रादुर्भवाम्यहम् ।।"},
{"c": "14.13", "n": "13", "i": 69767, "v": "यो मां प्रयतते हन्तुं यज्ञैर्विविधदक्षिणैः । जङ्गमेष्विव कर्मात्मा पुनः प्रादुर्भवाम्यहम् ।।"},
{"c": "14.13", "n": "14", "i": 69768, "v": "यो मां प्रयतते हन्तुं वेदैर्वेदान्तसाधनैः । स्थावरेष्विव शान्तात्मा तस्य प्रादुर्भवाम्यहम् ।।"},
{"c": "14.13", "n": "15", "i": 69769, "v": "यो मां प्रयतते हन्तुं धृत्या सत्यपराक्रमः । भावो भवामि तस्याहं स च मां नावबुध्यते ।।"},
{"c": "14.13", "n": "16", "i": 69770, "v": "यो मां प्रयतते हन्तुं तपसा संशितव्रतः । ततस्तपसि तस्याथ पुनः प्रादुर्भवाम्यहम् ।।"},
{"c": "14.13", "n": "17", "i": 69771, "v": "यो मां प्रयतते हन्तुं मोक्षमास्थाय पण्डितः । तस्य मोक्षरतिस्थस्य नृत्यामि च हसामि च । अवध्यः सर्वभूतानामहमेकः सनातनः ।।"},
{"c": "14.13", "n": "18", "i": 69772, "v": "तस्मात्त्वमपि तं कामं यज्ञैर्विविधदक्षिणैः । धर्मं कुरु महाराज तत्र ते स भविष्यति ।।"},
{"c": "14.13", "n": "19", "i": 69773, "v": "यजस्व वाजिमेधेन विधिवद्दक्षिणावता । अन्यैश्च विविधैर्यज्ञैः समृद्धैराप्तदक्षिणैः ।।"},
{"c": "14.13", "n": "20", "i": 69774, "v": "मा ते व्यथास्तु निहतान्बन्धून्वीक्ष्य पुनः पुनः । न शक्यास्ते पुनर्द्रष्टुं ये हतास्मिन्रणाजिरे ।।"},
{"c": "14.13", "n": "21", "i": 69775, "v": "स त्वमिष्ट्वा महायज्ञैः समृद्धैराप्तदक्षिणैः । लोके कीर्तिं परां प्राप्य गतिमग्र्यां गमिष्यसि ।।"},
{"c": "14.14", "t": "वैशंपायन उवाच ।"},
{"c": "14.14", "n": "1", "i": 69776, "v": "एवं बहुविधैर्वाक्यैर्मुनिभिस्तैस्तपोधनैः । समाश्वस्यत राजर्षिर्हतबन्धुर्युधिष्ठिरः ।।"},
{"c": "14.14", "n": "2", "i": 69777, "v": "सोऽनुनीतो भगवता विष्टरश्रवसा स्वयम् । द्वैपायनेन कृष्णेन देवस्थानेन चाभिभूः ।।"},
{"c": "14.14", "n": "3", "i": 69778, "v": "नारदेनाथ भीमेन नकुलेन च पार्थिवः । कृष्णया सहदेवेन विजयेन च धीमता ।।"},
{"c": "14.14", "n": "4", "i": 69779, "v": "अन्यैश्च पुरुषव्याघ्रैर्ब्राह्मणैः शास्त्रदृष्टिभिः । व्यजहाच्छोकजं दुःखं संतापं चैव मानसम् ।।"},
{"c": "14.14", "n": "5", "i": 69780, "v": "अर्चयामास देवांश्च ब्राह्मणांश्च युधिष्ठिरः । कृत्वाथ प्रेतकार्याणि बन्धूनां स पुनर्नृपः । अन्वशासत धर्मात्मा पृथिवीं सागराम्बराम् ।।"},
{"c": "14.14", "n": "6", "i": 69781, "v": "प्रशान्तचेताः कौरव्यः स्वराज्यं प्राप्य केवलम् । व्यासं च नारदं चैव तांश्चान्यानब्रवीन्नृपः ।।"},
{"c": "14.14", "n": "7", "i": 69782, "v": "आश्वासितोऽहं प्राग्वृद्धैर्भवद्भिर्मुनिपुंगवैः । न सूक्ष्ममपि मे किंचिद्व्यलीकमिह विद्यते ।।"},
{"c": "14.14", "n": "8", "i": 69783, "v": "अर्थश्च सुमहान्प्राप्तो येन यक्ष्यामि देवताः । पुरस्कृत्येह भवतः समानेष्यामहे मखम् ।।"},
{"c": "14.14", "n": "9", "i": 69784, "v": "हिमवन्तं त्वया गुप्ता गमिष्यामः पितामह । बह्वाश्चर्यो हि देशः स श्रूयते द्विजसत्तम ।।"},
{"c": "14.14", "n": "10", "i": 69785, "v": "तथा भगवता चित्रं कल्याणं बहु भाषितम् । देवर्षिणा नारदेन देवस्थानेन चैव ह ।।"},
{"c": "14.14", "n": "11", "i": 69786, "v": "नाभागधेयः पुरुषः कश्चिदेवंविधान्गुरून् । लभते व्यसनं प्राप्य सुहृदः साधुसंमतान् ।।"},
{"c": "14.14", "n": "12", "i": 69787, "v": "एवमुक्तास्तु ते राज्ञा सर्व एव महर्षयः । अभ्यनुज्ञाप्य राजानं तथोभौ कृष्णफल्गुनौ । पश्यतामेव सर्वेषां तत्रैवादर्शनं ययुः ।।"},
{"c": "14.14", "n": "13", "i": 69788, "v": "ततो धर्मसुतो राजा तत्रैवोपाविशत्प्रभुः । एवं नातिमहान्कालः स तेषामभ्यवर्तत ।।"},
{"c": "14.14", "n": "14", "i": 69789, "v": "कुर्वतां शौचकर्माणि भीष्मस्य निधने तदा । महादानानि विप्रेभ्यो ददतामौर्ध्वदैहिकम् ।।"},
{"c": "14.14", "n": "15", "i": 69790, "v": "भीष्मकर्णपुरोगाणां कुरूणां कुरुनन्दन । सहितो धृतराष्ट्रेण प्रददावौर्ध्वदैहिकम् ।।"},
{"c": "14.14", "n": "16", "i": 69791, "v": "ततो दत्त्वा बहु धनं विप्रेभ्यः पाण्डवर्षभः । धृतराष्ट्रं पुरस्कृत्य विवेश गजसाह्वयम् ।।"},
{"c": "14.14", "n": "17", "i": 69792, "v": "स समाश्वास्य पितरं प्रज्ञाचक्षुषमीश्वरम् । अन्वशाद्वै स धर्मात्मा पृथिवीं भ्रातृभिः सह ।।"},
{"c": "14.15", "t": "जनमेजय उवाच ।"},
{"c": "14.15", "n": "1", "i": 69793, "v": "विजिते पाण्डवेयैस्तु प्रशान्ते च द्विजोत्तम । राष्ट्रे किं चक्रतुर्वीरौ वासुदेवधनंजयौ ।।"},
{"c": "14.15", "t": "वैशंपायन उवाच ।"},
{"c": "14.15", "n": "2", "i": 69794, "v": "विजिते पाण्डवेयैस्तु प्रशान्ते च विशां पते । राष्ट्रे बभूवतुर्हृष्टौ वासुदेवधनंजयौ ।।"},
{"c": "14.15", "n": "3", "i": 69795, "v": "विजह्राते मुदा युक्तौ दिवि देवेश्वराविव । तौ वनेषु विचित्रेषु पर्वतानां च सानुषु ।।"},
{"c": "14.15", "n": "4", "i": 69796, "v": "शैलेषु रमणीयेषु पल्वलेषु नदीषु च । चङ्क्रम्यमाणौ संहृष्टावश्विनाविव नन्दने ।।"},
{"c": "14.15", "n": "5", "i": 69797, "v": "इन्द्रप्रस्थे महात्मानौ रेमाते कृष्णपाण्डवौ । प्रविश्य तां सभां रम्यां विजह्राते च भारत ।।"},
{"c": "14.15", "n": "6", "i": 69798, "v": "तत्र युद्धकथाश्चित्राः परिक्लेशांश्च पार्थिव । कथायोगे कथायोगे कथयामासतुस्तदा ।।"},
{"c": "14.15", "n": "7", "i": 69799, "v": "ऋषीणां देवतानां च वंशांस्तावाहतुस्तदा । प्रीयमाणौ महात्मानौ पुराणावृषिसत्तमौ ।।"},
{"c": "14.15", "n": "8", "i": 69800, "v": "मधुरास्तु कथाश्चित्राश्चित्रार्थपदनिश्चयाः । निश्चयज्ञः स पार्थाय कथयामास केशवः ।।"},
{"c": "14.15", "n": "9", "i": 69801, "v": "पुत्रशोकाभिसंतप्तं ज्ञातीनां च सहस्रशः । कथाभिः शमयामास पार्थं शौरिर्जनार्दनः ।।"},
{"c": "14.15", "n": "10", "i": 69802, "v": "स तमाश्वास्य विधिवद्विधानज्ञो महातपाः । अपहृत्यात्मनो भारं विशश्रामेव सात्वतः ।।"},
{"c": "14.15", "n": "11", "i": 69803, "v": "ततः कथान्ते गोविन्दो गुडाकेशमुवाच ह । सान्त्वयञ्श्लक्ष्णया वाचा हेतुयुक्तमिदं वचः ।।"},
{"c": "14.15", "n": "12", "i": 69804, "v": "विजितेयं धरा कृत्स्ना सव्यसाचिन्परंतप । त्वद्बाहुबलमाश्रित्य राज्ञा धर्मसुतेन ह ।।"},
{"c": "14.15", "n": "13", "i": 69805, "v": "असपत्नां महीं भुङ्क्ते धर्मराजो युधिष्ठिरः । भीमसेनप्रभावेन यमयोश्च नरोत्तम ।।"},
{"c": "14.15", "n": "14", "i": 69806, "v": "धर्मेण राज्ञा धर्मज्ञ प्राप्तं राज्यमकण्टकम् । धर्मेण निहतः संख्ये स च राजा सुयोधनः ।।"},
{"c": "14.15", "n": "15", "i": 69807, "v": "अधर्मरुचयो लुब्धाः सदा चाप्रियवादिनः । धार्तराष्ट्रा दुरात्मानः सानुबन्धा निपातिताः ।।"},
{"c": "14.15", "n": "16", "i": 69808, "v": "प्रशान्तामखिलां पार्थ पृथिवीं पृथिवीपतिः । भुङ्क्ते धर्मसुतो राजा त्वया गुप्तः कुरूद्वह ।।"},
{"c": "14.15", "n": "17", "i": 69809, "v": "रमे चाहं त्वया सार्धमरण्येष्वपि पाण्डव । किमु यत्र जनोऽयं वै पृथा चामित्रकर्शन ।।"},
{"c": "14.15", "n": "18", "i": 69810, "v": "यत्र धर्मसुतो राजा यत्र भीमो महाबलः । यत्र माद्रवतीपुत्रौ रतिस्तत्र परा मम ।।"},
{"c": "14.15", "n": "19", "i": 69811, "v": "तथैव स्वर्गकल्पेषु सभोद्देशेषु भारत । रमणीयेषु पुण्येषु सहितस्य त्वयानघ ।।"},
{"c": "14.15", "n": "20", "i": 69812, "v": "कालो महांस्त्वतीतो मे शूरपुत्रमपश्यतः । बलदेवं च कौरव्य तथान्यान्वृष्णिपुंगवान् ।।"},
{"c": "14.15", "n": "21", "i": 69813, "v": "सोऽहं गन्तुमभीप्सामि पुरीं द्वारवतीं प्रति । रोचतां गमनं मह्यं तवापि पुरुषर्षभ ।।"},
{"c": "14.15", "n": "22", "i": 69814, "v": "उक्तो बहुविधं राजा तत्र तत्र युधिष्ठिरः । स ह भीष्मेण यद्युक्तमस्माभिः शोककारिते ।।"},
{"c": "14.15", "n": "23", "i": 69815, "v": "शिष्टो युधिष्ठिरोऽस्माभिः शास्ता सन्नपि पाण्डवः । तेन तच्च वचः सम्यग्गृहीतं सुमहात्मना ।।"},
{"c": "14.15", "n": "24", "i": 69816, "v": "धर्मपुत्रे हि धर्मज्ञे कृतज्ञे सत्यवादिनि । सत्यं धर्मो मतिश्चाग्र्या स्थितिश्च सततं स्थिरा ।।"},
{"c": "14.15", "n": "25", "i": 69817, "v": "तद्गत्वा तं महात्मानं यदि ते रोचतेऽर्जुन । अस्मद्गमनसंयुक्तं वचो ब्रूहि जनाधिपम् ।।"},
{"c": "14.15", "n": "26", "i": 69818, "v": "न हि तस्याप्रियं कुर्यां प्राणत्यागेऽप्युपस्थिते । कुतो गन्तुं महाबाहो पुरीं द्वारवतीं प्रति ।।"},
{"c": "14.15", "n": "27", "i": 69819, "v": "सर्वं त्विदमहं पार्थ त्वत्प्रीतिहितकाम्यया । ब्रवीमि सत्यं कौरव्य न मिथ्यैतत्कथंचन ।।"},
{"c": "14.15", "n": "28", "i": 69820, "v": "प्रयोजनं च निर्वृत्तमिह वासे ममार्जुन । धार्तराष्ट्रो हतो राजा सबलः सपदानुगः ।।"},
{"c": "14.15", "n": "29", "i": 69821, "v": "पृथिवी च वशे तात धर्मपुत्रस्य धीमतः । स्थिता समुद्रवसना सशैलवनकानना । चिता रत्नैर्बहुविधैः कुरुराजस्य पाण्डव ।।"},
{"c": "14.15", "n": "30", "i": 69822, "v": "धर्मेण राजा धर्मज्ञः पातु सर्वां वसुंधराम् । उपास्यमानो बहुभिः सिद्धैश्चापि महात्मभिः । स्तूयमानश्च सततं बन्दिभिर्भरतर्षभ ।।"},
{"c": "14.15", "n": "31", "i": 69823, "v": "तन्मया सह गत्वाद्य राजानं कुरुवर्धनम् । आपृच्छ कुरुशार्दूल गमनं द्वारकां प्रति ।।"},
{"c": "14.15", "n": "32", "i": 69824, "v": "इदं शरीरं वसु यच्च मे गृहे; निवेदितं पार्थ सदा युधिष्ठिरे । प्रियश्च मान्यश्च हि मे युधिष्ठिरः; सदा कुरूणामधिपो महामतिः ।।"},
{"c": "14.15", "n": "33", "i": 69825, "v": "प्रयोजनं चापि निवासकारणे; न विद्यते मे त्वदृते महाभुज । स्थिता हि पृथ्वी तव पार्थ शासने; गुरोः सुवृत्तस्य युधिष्ठिरस्य ह ।।"},
{"c": "14.15", "n": "34", "i": 69826, "v": "इतीदमुक्तं स तदा महात्मना; जनार्दनेनामितविक्रमोऽर्जुनः । तथेति कृच्छ्रादिव वाचमीरय;ज्जनार्दनं संप्रतिपूज्य पार्थिव ।।"},
{"c": "14.16", "t": "जनमेजय उवाच ।"},
{"c": "14.16", "n": "1", "i": 69827, "v": "सभायां वसतोस्तस्यां निहत्यारीन्महात्मनोः । केशवार्जुनयोः का नु कथा समभवद्द्विज ।।"},
{"c": "14.16", "t": "वैशंपायन उवाच ।"},
{"c": "14.16", "n": "2", "i": 69828, "v": "कृष्णेन सहितः पार्थः स्वराज्यं प्राप्य केवलम् । तस्यां सभायां रम्यायां विजहार मुदा युतः ।।"},
{"c": "14.16", "n": "3", "i": 69829, "v": "ततः कंचित्सभोद्देशं स्वर्गोद्देशसमं नृप । यदृच्छया तौ मुदितौ जग्मतुः स्वजनावृतौ ।।"},
{"c": "14.16", "n": "4", "i": 69830, "v": "ततः प्रतीतः कृष्णेन सहितः पाण्डवोऽर्जुनः । निरीक्ष्य तां सभां रम्यामिदं वचनमब्रवीत् ।।"},
{"c": "14.16", "n": "5", "i": 69831, "v": "विदितं ते महाबाहो संग्रामे समुपस्थिते । माहात्म्यं देवकीमातस्तच्च ते रूपमैश्वरम् ।।"},
{"c": "14.16", "n": "6", "i": 69832, "v": "यत्तु तद्भवता प्रोक्तं तदा केशव सौहृदात् । तत्सर्वं पुरुषव्याघ्र नष्टं मे नष्टचेतसः ।।"},
{"c": "14.16", "n": "7", "i": 69833, "v": "मम कौतूहलं त्वस्ति तेष्वर्थेषु पुनः प्रभो । भवांश्च द्वारकां गन्ता नचिरादिव माधव ।।"},
{"c": "14.16", "n": "8", "i": 69834, "v": "एवमुक्तस्ततः कृष्णः फल्गुनं प्रत्यभाषत । परिष्वज्य महातेजा वचनं वदतां वरः ।।"},
{"c": "14.16", "n": "9", "i": 69835, "v": "श्रावितस्त्वं मया गुह्यं ज्ञापितश्च सनातनम् । धर्मं स्वरूपिणं पार्थ सर्वलोकांश्च शाश्वतान् ।।"},
{"c": "14.16", "n": "10", "i": 69836, "v": "अबुद्ध्वा यन्न गृह्णीथास्तन्मे सुमहदप्रियम् । नूनमश्रद्दधानोऽसि दुर्मेधाश्चासि पाण्डव ।।"},
{"c": "14.16", "n": "11", "i": 69837, "v": "स हि धर्मः सुपर्याप्तो ब्रह्मणः पदवेदने । न शक्यं तन्मया भूयस्तथा वक्तुमशेषतः ।।"},
{"c": "14.16", "n": "12", "i": 69838, "v": "परं हि ब्रह्म कथितं योगयुक्तेन तन्मया । इतिहासं तु वक्ष्यामि तस्मिन्नर्थे पुरातनम् ।।"},
{"c": "14.16", "n": "13", "i": 69839, "v": "यथा तां बुद्धिमास्थाय गतिमग्र्यां गमिष्यसि । शृणु धर्मभृतां श्रेष्ठ गदतः सर्वमेव मे ।।"},
{"c": "14.16", "n": "14", "i": 69840, "v": "आगच्छद्ब्राह्मणः कश्चित्स्वर्गलोकादरिंदम । ब्रह्मलोकाच्च दुर्धर्षः सोऽस्माभिः पूजितोऽभवत् ।।"},
{"c": "14.16", "n": "15", "i": 69841, "v": "अस्माभिः परिपृष्टश्च यदाह भरतर्षभ । दिव्येन विधिना पार्थ तच्छृणुष्वाविचारयन् ।।"},
{"c": "14.16", "t": "ब्राह्मण उवाच ।"},
{"c": "14.16", "n": "16", "i": 69842, "v": "मोक्षधर्मं समाश्रित्य कृष्ण यन्मानुपृच्छसि । भूतानामनुकम्पार्थं यन्मोहच्छेदनं प्रभो ।।"},
{"c": "14.16", "n": "17", "i": 69843, "v": "तत्तेऽहं संप्रवक्ष्यामि यथावन्मधुसूदन । शृणुष्वावहितो भूत्वा गदतो मम माधव ।।"},
{"c": "14.16", "n": "18", "i": 69844, "v": "कश्चिद्विप्रस्तपोयुक्तः काश्यपो धर्मवित्तमः । आससाद द्विजं कंचिद्धर्माणामागतागमम् ।।"},
{"c": "14.16", "n": "19", "i": 69845, "v": "गतागते सुबहुशो ज्ञानविज्ञानपारगम् । लोकतत्त्वार्थकुशलं ज्ञातारं सुखदुःखयोः ।।"},
{"c": "14.16", "n": "20", "i": 69846, "v": "जातीमरणतत्त्वज्ञं कोविदं पुण्यपापयोः । द्रष्टारमुच्चनीचानां कर्मभिर्देहिनां गतिम् ।।"},
{"c": "14.16", "n": "21", "i": 69847, "v": "चरन्तं मुक्तवत्सिद्धं प्रशान्तं संयतेन्द्रियम् । दीप्यमानं श्रिया ब्राह्म्या क्रममाणं च सर्वशः ।।"},
{"c": "14.16", "n": "22", "i": 69848, "v": "अन्तर्धानगतिज्ञं च श्रुत्वा तत्त्वेन काश्यपः । तथैवान्तर्हितैः सिद्धैर्यान्तं चक्रधरैः सह ।।"},
{"c": "14.16", "n": "23", "i": 69849, "v": "संभाषमाणमेकान्ते समासीनं च तैः सह । यदृच्छया च गच्छन्तमसक्तं पवनं यथा ।।"},
{"c": "14.16", "n": "24", "i": 69850, "v": "तं समासाद्य मेधावी स तदा द्विजसत्तमः । चरणौ धर्मकामो वै तपस्वी सुसमाहितः । प्रतिपेदे यथान्यायं भक्त्या परमया युतः ।।"},
{"c": "14.16", "n": "25", "i": 69851, "v": "विस्मितश्चाद्भुतं दृष्ट्वा काश्यपस्तं द्विजोत्तमम् । परिचारेण महता गुरुं वैद्यमतोषयत् ।।"},
{"c": "14.16", "n": "26", "i": 69852, "v": "प्रीतात्मा चोपपन्नश्च श्रुतचारित्रसंयुतः । भावेन तोषयच्चैनं गुरुवृत्त्या परंतपः ।।"},
{"c": "14.16", "n": "27", "i": 69853, "v": "तस्मै तुष्टः स शिष्याय प्रसन्नोऽथाब्रवीद्गुरुः । सिद्धिं परामभिप्रेक्ष्य शृणु तन्मे जनार्दन ।।"},
{"c": "14.16", "n": "28", "i": 69854, "v": "विविधैः कर्मभिस्तात पुण्ययोगैश्च केवलैः । गच्छन्तीह गतिं मर्त्या देवलोकेऽपि च स्थितिम् ।।"},
{"c": "14.16", "n": "29", "i": 69855, "v": "न क्वचित्सुखमत्यन्तं न क्वचिच्छाश्वती स्थितिः । स्थानाच्च महतो भ्रंशो दुःखलब्धात्पुनः पुनः ।।"},
{"c": "14.16", "n": "30", "i": 69856, "v": "अशुभा गतयः प्राप्ताः कष्टा मे पापसेवनात् । काममन्युपरीतेन तृष्णया मोहितेन च ।।"},
{"c": "14.16", "n": "31", "i": 69857, "v": "पुनः पुनश्च मरणं जन्म चैव पुनः पुनः । आहारा विविधा भुक्ताः पीता नानाविधाः स्तनाः ।।"},
{"c": "14.16", "n": "32", "i": 69858, "v": "मातरो विविधा दृष्टाः पितरश्च पृथग्विधाः । सुखानि च विचित्राणि दुःखानि च मयानघ ।।"},
{"c": "14.16", "n": "33", "i": 69859, "v": "प्रियैर्विवासो बहुशः संवासश्चाप्रियैः सह । धननाशश्च संप्राप्तो लब्ध्वा दुःखेन तद्धनम् ।।"},
{"c": "14.16", "n": "34", "i": 69860, "v": "अवमानाः सुकष्टाश्च परतः स्वजनात्तथा । शारीरा मानसाश्चापि वेदना भृशदारुणाः ।।"},
{"c": "14.16", "n": "35", "i": 69861, "v": "प्राप्ता विमाननाश्चोग्रा वधबन्धाश्च दारुणाः । पतनं निरये चैव यातनाश्च यमक्षये ।।"},
{"c": "14.16", "n": "36", "i": 69862, "v": "जरा रोगाश्च सततं वासनानि च भूरिशः । लोकेऽस्मिन्ननुभूतानि द्वंद्वजानि भृशं मया ।।"},
{"c": "14.16", "n": "37", "i": 69863, "v": "ततः कदाचिन्निर्वेदान्निकारान्निकृतेन च । लोकतन्त्रं परित्यक्तं दुःखार्तेन भृशं मया । ततः सिद्धिरियं प्राप्ता प्रसादादात्मनो मया ।।"},
{"c": "14.16", "n": "38", "i": 69864, "v": "नाहं पुनरिहागन्ता लोकानालोकयाम्यहम् । आ सिद्धेरा प्रजासर्गादात्मनो मे गतिः शुभा ।।"},
{"c": "14.16", "n": "39", "i": 69865, "v": "उपलब्धा द्विजश्रेष्ठ तथेयं सिद्धिरुत्तमा । इतः परं गमिष्यामि ततः परतरं पुनः । ब्रह्मणः पदमव्यग्रं मा ते भूदत्र संशयः ।।"},
{"c": "14.16", "n": "40", "i": 69866, "v": "नाहं पुनरिहागन्ता मर्त्यलोकं परंतप । प्रीतोऽस्मि ते महाप्राज्ञ ब्रूहि किं करवाणि ते ।।"},
{"c": "14.16", "n": "41", "i": 69867, "v": "यदीप्सुरुपपन्नस्त्वं तस्य कालोऽयमागतः । अभिजाने च तदहं यदर्थं मा त्वमागतः । अचिरात्तु गमिष्यामि येनाहं त्वामचूचुदम् ।।"},
{"c": "14.16", "n": "42", "i": 69868, "v": "भृशं प्रीतोऽस्मि भवतश्चारित्रेण विचक्षण । परिपृच्छ यावद्भवते भाषेयं यत्तवेप्सितम् ।।"},
{"c": "14.16", "n": "43", "i": 69869, "v": "बहु मन्ये च ते बुद्धिं भृशं संपूजयामि च । येनाहं भवता बुद्धो मेधावी ह्यसि काश्यप ।।"},
{"c": "14.17", "t": "वासुदेव उवाच ।"},
{"c": "14.17", "n": "1", "i": 69870, "v": "ततस्तस्योपसंगृह्य पादौ प्रश्नान्सुदुर्वचान् । पप्रच्छ तांश्च सर्वान्स प्राह धर्मभृतां वरः ।।"},
{"c": "14.17", "t": "काश्यप उवाच ।"},
{"c": "14.17", "n": "2", "i": 69871, "v": "कथं शरीरं च्यवते कथं चैवोपपद्यते । कथं कष्टाच्च संसारात्संसरन्परिमुच्यते ।।"},
{"c": "14.17", "n": "3", "i": 69872, "v": "आत्मानं वा कथं युक्त्वा तच्छरीरं विमुञ्चति । शरीरतश्च निर्मुक्तः कथमन्यत्प्रपद्यते ।।"},
{"c": "14.17", "n": "4", "i": 69873, "v": "कथं शुभाशुभे चायं कर्मणी स्वकृते नरः । उपभुङ्क्ते क्व वा कर्म विदेहस्योपतिष्ठति ।।"},
{"c": "14.17", "t": "ब्राह्मण उवाच ।"},
{"c": "14.17", "n": "5", "i": 69874, "v": "एवं संचोदितः सिद्धः प्रश्नांस्तान्प्रत्यभाषत । आनुपूर्व्येण वार्ष्णेय यथा तन्मे वचः शृणु ।।"},
{"c": "14.17", "t": "सिद्ध उवाच ।"},
{"c": "14.17", "n": "6", "i": 69875, "v": "आयुःकीर्तिकराणीह यानि कर्माणि सेवते । शरीरग्रहणेऽन्यस्मिंस्तेषु क्षीणेषु सर्वशः ।।"},
{"c": "14.17", "n": "7", "i": 69876, "v": "आयुःक्षयपरीतात्मा विपरीतानि सेवते । बुद्धिर्व्यावर्तते चास्य विनाशे प्रत्युपस्थिते ।।"},
{"c": "14.17", "n": "8", "i": 69877, "v": "सत्त्वं बलं च कालं चाप्यविदित्वात्मनस्तथा । अतिवेलमुपाश्नाति तैर्विरुद्धान्यनात्मवान् ।।"},
{"c": "14.17", "n": "9", "i": 69878, "v": "यदायमतिकष्टानि सर्वाण्युपनिषेवते । अत्यर्थमपि वा भुङ्क्ते न वा भुङ्क्ते कदाचन ।।"},
{"c": "14.17", "n": "10", "i": 69879, "v": "दुष्टान्नं विषमान्नं च सोऽन्योन्येन विरोधि च । गुरु वापि समं भुङ्क्ते नातिजीर्णेऽपि वा पुनः ।।"},
{"c": "14.17", "n": "11", "i": 69880, "v": "व्यायाममतिमात्रं वा व्यवायं चोपसेवते । सततं कर्मलोभाद्वा प्राप्तं वेगविधारणम् ।।"},
{"c": "14.17", "n": "12", "i": 69881, "v": "रसातियुक्तमन्नं वा दिवास्वप्नं निषेवते । अपक्वानागते काले स्वयं दोषान्प्रकोपयन् ।।"},
{"c": "14.17", "n": "13", "i": 69882, "v": "स्वदोषकोपनाद्रोगं लभते मरणान्तिकम् । अथ चोद्बन्धनादीनि परीतानि व्यवस्यति ।।"},
{"c": "14.17", "n": "14", "i": 69883, "v": "तस्य तैः कारणैर्जन्तोः शरीराच्च्यवते यथा । जीवितं प्रोच्यमानं तद्यथावदुपधारय ।।"},
{"c": "14.17", "n": "15", "i": 69884, "v": "ऊष्मा प्रकुपितः काये तीव्रवायुसमीरितः । शरीरमनुपर्येति सर्वान्प्राणान्रुणद्धि वै ।।"},
{"c": "14.17", "n": "16", "i": 69885, "v": "अत्यर्थं बलवानूष्मा शरीरे परिकोपितः । भिनत्ति जीवस्थानानि तानि मर्माणि विद्धि च ।।"},
{"c": "14.17", "n": "17", "i": 69886, "v": "ततः सवेदनः सद्यो जीवः प्रच्यवते क्षरन् । शरीरं त्यजते जन्तुश्छिद्यमानेषु मर्मसु । वेदनाभिः परीतात्मा तद्विद्धि द्विजसत्तम ।।"},
{"c": "14.17", "n": "18", "i": 69887, "v": "जातीमरणसंविग्नाः सततं सर्वजन्तवः । दृश्यन्ते संत्यजन्तश्च शरीराणि द्विजर्षभ ।।"},
{"c": "14.17", "n": "19", "i": 69888, "v": "गर्भसंक्रमणे चापि मर्मणामतिसर्पणे । तादृशीमेव लभते वेदनां मानवः पुनः ।।"},
{"c": "14.17", "n": "20", "i": 69889, "v": "भिन्नसंधिरथ क्लेदमद्भिः स लभते नरः । यथा पञ्चसु भूतेषु संश्रितत्वं निगच्छति । शैत्यात्प्रकुपितः काये तीव्रवायुसमीरितः ।।"},
{"c": "14.17", "n": "21", "i": 69890, "v": "यः स पञ्चसु भूतेषु प्राणापाने व्यवस्थितः । स गच्छत्यूर्ध्वगो वायुः कृच्छ्रान्मुक्त्वा शरीरिणम् ।।"},
{"c": "14.17", "n": "22", "i": 69891, "v": "शरीरं च जहात्येव निरुच्छ्वासश्च दृश्यते । निरूष्मा स निरुच्छ्वासो निःश्रीको गतचेतनः ।।"},
{"c": "14.17", "n": "23", "i": 69892, "v": "ब्रह्मणा संपरित्यक्तो मृत इत्युच्यते नरः । स्रोतोभिर्यैर्विजानाति इन्द्रियार्थाञ्शरीरभृत् । तैरेव न विजानाति प्राणमाहारसंभवम् ।।"},
{"c": "14.17", "n": "24", "i": 69893, "v": "तत्रैव कुरुते काये यः स जीवः सनातनः । तेषां यद्यद्भवेद्युक्तं संनिपाते क्वचित्क्वचित् । तत्तन्मर्म विजानीहि शास्त्रदृष्टं हि तत्तथा ।।"},
{"c": "14.17", "n": "25", "i": 69894, "v": "तेषु मर्मसु भिन्नेषु ततः स समुदीरयन् । आविश्य हृदयं जन्तोः सत्त्वं चाशु रुणद्धि वै । ततः स चेतनो जन्तुर्नाभिजानाति किंचन ।।"},
{"c": "14.17", "n": "26", "i": 69895, "v": "तमसा संवृतज्ञानः संवृतेष्वथ मर्मसु । स जीवो निरधिष्ठानश्चाव्यते मातरिश्वना ।।"},
{"c": "14.17", "n": "27", "i": 69896, "v": "ततः स तं महोच्छ्वासं भृशमुच्छ्वस्य दारुणम् । निष्क्रामन्कम्पयत्याशु तच्छरीरमचेतनम् ।।"},
{"c": "14.17", "n": "28", "i": 69897, "v": "स जीवः प्रच्युतः कायात्कर्मभिः स्वैः समावृतः । अङ्कितः स्वैः शुभैः पुण्यैः पापैर्वाप्युपपद्यते ।।"},
{"c": "14.17", "n": "29", "i": 69898, "v": "ब्राह्मणा ज्ञानसंपन्ना यथावच्छ्रुतनिश्चयाः । इतरं कृतपुण्यं वा तं विजानन्ति लक्षणैः ।।"},
{"c": "14.17", "n": "30", "i": 69899, "v": "यथान्धकारे खद्योतं लीयमानं ततस्ततः । चक्षुष्मन्तः प्रपश्यन्ति तथा तं ज्ञानचक्षुषः ।।"},
{"c": "14.17", "n": "31", "i": 69900, "v": "पश्यन्त्येवंविधाः सिद्धा जीवं दिव्येन चक्षुषा । च्यवन्तं जायमानं च योनिं चानुप्रवेशितम् ।।"},
{"c": "14.17", "n": "32", "i": 69901, "v": "तस्य स्थानानि दृष्टानि त्रिविधानीह शास्त्रतः । कर्मभूमिरियं भूमिर्यत्र तिष्ठन्ति जन्तवः ।।"},
{"c": "14.17", "n": "33", "i": 69902, "v": "ततः शुभाशुभं कृत्वा लभन्ते सर्वदेहिनः । इहैवोच्चावचान्भोगान्प्राप्नुवन्ति स्वकर्मभिः ।।"},
{"c": "14.17", "n": "34", "i": 69903, "v": "इहैवाशुभकर्मा तु कर्मभिर्निरयं गतः । अवाक्स निरये पापो मानवः पच्यते भृशम् । तस्मात्सुदुर्लभो मोक्ष आत्मा रक्ष्यो भृशं ततः ।।"},
{"c": "14.17", "n": "35", "i": 69904, "v": "ऊर्ध्वं तु जन्तवो गत्वा येषु स्थानेष्ववस्थिताः । कीर्त्यमानानि तानीह तत्त्वतः संनिबोध मे । तच्छ्रुत्वा नैष्ठिकीं बुद्धिं बुध्येथाः कर्मनिश्चयात् ।।"},
{"c": "14.17", "n": "36", "i": 69905, "v": "तारारूपाणि सर्वाणि यच्चैतच्चन्द्रमण्डलम् । यच्च विभ्राजते लोके स्वभासा सूर्यमण्डलम् । स्थानान्येतानि जानीहि नराणां पुण्यकर्मणाम् ।।"},
{"c": "14.17", "n": "37", "i": 69906, "v": "कर्मक्षयाच्च ते सर्वे च्यवन्ते वै पुनः पुनः । तत्रापि च विशेषोऽस्ति दिवि नीचोच्चमध्यमः ।।"},
{"c": "14.17", "n": "38", "i": 69907, "v": "न तत्राप्यस्ति संतोषो दृष्ट्वा दीप्ततरां श्रियम् । इत्येता गतयः सर्वाः पृथक्त्वे समुदीरिताः ।।"},
{"c": "14.17", "n": "39", "i": 69908, "v": "उपपत्तिं तु गर्भस्य वक्ष्याम्यहमतः परम् । यथावत्तां निगदतः शृणुष्वावहितो द्विज ।।"},
{"c": "14.18", "t": "ब्राह्मण उवाच ।"},
{"c": "14.18", "n": "1", "i": 69909, "v": "शुभानामशुभानां च नेह नाशोऽस्ति कर्मणाम् । प्राप्य प्राप्य तु पच्यन्ते क्षेत्रं क्षेत्रं तथा तथा ।।"},
{"c": "14.18", "n": "2", "i": 69910, "v": "यथा प्रसूयमानस्तु फली दद्यात्फलं बहु । तथा स्याद्विपुलं पुण्यं शुद्धेन मनसा कृतम् ।।"},
{"c": "14.18", "n": "3", "i": 69911, "v": "पापं चापि तथैव स्यात्पापेन मनसा कृतम् । पुरोधाय मनो हीह कर्मण्यात्मा प्रवर्तते ।।"},
{"c": "14.18", "n": "4", "i": 69912, "v": "यथा कर्मसमादिष्टं काममन्युसमावृतः । नरो गर्भं प्रविशति तच्चापि शृणु चोत्तरम् ।।"},
{"c": "14.18", "n": "5", "i": 69913, "v": "शुक्रं शोणितसंसृष्टं स्त्रिया गर्भाशयं गतम् । क्षेत्रं कर्मजमाप्नोति शुभं वा यदि वाशुभम् ।।"},
{"c": "14.18", "n": "6", "i": 69914, "v": "सौक्ष्म्यादव्यक्तभावाच्च न स क्वचन सज्जते । संप्राप्य ब्रह्मणः कायं तस्मात्तद्ब्रह्म शाश्वतम् । तद्बीजं सर्वभूतानां तेन जीवन्ति जन्तवः ।।"},
{"c": "14.18", "n": "7", "i": 69915, "v": "स जीवः सर्वगात्राणि गर्भस्याविश्य भागशः । दधाति चेतसा सद्यः प्राणस्थानेष्ववस्थितः । ततः स्पन्दयतेऽङ्गानि स गर्भश्चेतनान्वितः ।।"},
{"c": "14.18", "n": "8", "i": 69916, "v": "यथा हि लोहनिष्यन्दो निषिक्तो बिम्बविग्रहम् । उपैति तद्वज्जानीहि गर्भे जीवप्रवेशनम् ।।"},
{"c": "14.18", "n": "9", "i": 69917, "v": "लोहपिण्डं यथा वह्निः प्रविशत्यभितापयन् । तथा त्वमपि जानीहि गर्भे जीवोपपादनम् ।।"},
{"c": "14.18", "n": "10", "i": 69918, "v": "यथा च दीपः शरणं दीप्यमानः प्रकाशयेत् । एवमेव शरीराणि प्रकाशयति चेतना ।।"},
{"c": "14.18", "n": "11", "i": 69919, "v": "यद्यच्च कुरुते कर्म शुभं वा यदि वाशुभम् । पूर्वदेहकृतं सर्वमवश्यमुपभुज्यते ।।"},
{"c": "14.18", "n": "12", "i": 69920, "v": "ततस्तत्क्षीयते चैव पुनश्चान्यत्प्रचीयते । यावत्तन्मोक्षयोगस्थं धर्मं नैवावबुध्यते ।।"},
{"c": "14.18", "n": "13", "i": 69921, "v": "तत्र धर्मं प्रवक्ष्यामि सुखी भवति येन वै । आवर्तमानो जातीषु तथान्योन्यासु सत्तम ।।"},
{"c": "14.18", "n": "14", "i": 69922, "v": "दानं व्रतं ब्रह्मचर्यं यथोक्तव्रतधारणम् । दमः प्रशान्तता चैव भूतानां चानुकम्पनम् ।।"},
{"c": "14.18", "n": "15", "i": 69923, "v": "संयमश्चानृशंस्यं च परस्वादानवर्जनम् । व्यलीकानामकरणं भूतानां यत्र सा भुवि ।।"},
{"c": "14.18", "n": "16", "i": 69924, "v": "मातापित्रोश्च शुश्रूषा देवतातिथिपूजनम् । गुरुपूजा घृणा शौचं नित्यमिन्द्रियसंयमः ।।"},
{"c": "14.18", "n": "17", "i": 69925, "v": "प्रवर्तनं शुभानां च तत्सतां वृत्तमुच्यते । ततो धर्मः प्रभवति यः प्रजाः पाति शाश्वतीः ।।"},
{"c": "14.18", "n": "18", "i": 69926, "v": "एवं सत्सु सदा पश्येत्तत्र ह्येषा ध्रुवा स्थितिः । आचारो धर्ममाचष्टे यस्मिन्सन्तो व्यवस्थिताः ।।"},
{"c": "14.18", "n": "19", "i": 69927, "v": "तेषु तद्धर्मनिक्षिप्तं यः स धर्मः सनातनः । यस्तं समभिपद्येत न स दुर्गतिमाप्नुयात् ।।"},
{"c": "14.18", "n": "20", "i": 69928, "v": "अतो नियम्यते लोकः प्रमुह्य धर्मवर्त्मसु । यस्तु योगी च मुक्तश्च स एतेभ्यो विशिष्यते ।।"},
{"c": "14.18", "n": "21", "i": 69929, "v": "वर्तमानस्य धर्मेण पुरुषस्य यथा तथा । संसारतारणं ह्यस्य कालेन महता भवेत् ।।"},
{"c": "14.18", "n": "22", "i": 69930, "v": "एवं पूर्वकृतं कर्म सर्वो जन्तुर्निषेवते । सर्वं तत्कारणं येन निकृतोऽयमिहागतः ।।"},
{"c": "14.18", "n": "23", "i": 69931, "v": "शरीरग्रहणं चास्य केन पूर्वं प्रकल्पितम् । इत्येवं संशयो लोके तच्च वक्ष्याम्यतः परम् ।।"},
{"c": "14.18", "n": "24", "i": 69932, "v": "शरीरमात्मनः कृत्वा सर्वभूतपितामहः । त्रैलोक्यमसृजद्ब्रह्मा कृत्स्नं स्थावरजङ्गमम् ।।"},
{"c": "14.18", "n": "25", "i": 69933, "v": "ततः प्रधानमसृजच्चेतना सा शरीरिणाम् । यया सर्वमिदं व्याप्तं यां लोके परमां विदुः ।।"},
{"c": "14.18", "n": "26", "i": 69934, "v": "इह तत्क्षरमित्युक्तं परं त्वमृतमक्षरम् । त्रयाणां मिथुनं सर्वमेकैकस्य पृथक्पृथक् ।।"},
{"c": "14.18", "n": "27", "i": 69935, "v": "असृजत्सर्वभूतानि पूर्वसृष्टः प्रजापतिः । स्थावराणि च भूतानि इत्येषा पौर्विकी श्रुतिः ।।"},
{"c": "14.18", "n": "28", "i": 69936, "v": "तस्य कालपरीमाणमकरोत्स पितामहः । भूतेषु परिवृत्तिं च पुनरावृत्तिमेव च ।।"},
{"c": "14.18", "n": "29", "i": 69937, "v": "यथात्र कश्चिन्मेधावी दृष्टात्मा पूर्वजन्मनि । यत्प्रवक्ष्यामि तत्सर्वं यथावदुपपद्यते ।।"},
{"c": "14.18", "n": "30", "i": 69938, "v": "सुखदुःखे सदा सम्यगनित्ये यः प्रपश्यति । कायं चामेध्यसंघातं विनाशं कर्मसंहितम् ।।"},
{"c": "14.18", "n": "31", "i": 69939, "v": "यच्च किंचित्सुखं तच्च सर्वं दुःखमिति स्मरन् । संसारसागरं घोरं तरिष्यति सुदुस्तरम् ।।"},
{"c": "14.18", "n": "32", "i": 69940, "v": "जातीमरणरोगैश्च समाविष्टः प्रधानवित् । चेतनावत्सु चैतन्यं समं भूतेषु पश्यति ।।"},
{"c": "14.18", "n": "33", "i": 69941, "v": "निर्विद्यते ततः कृत्स्नं मार्गमाणः परं पदम् । तस्योपदेशं वक्ष्यामि याथातथ्येन सत्तम ।।"},
{"c": "14.18", "n": "34", "i": 69942, "v": "शाश्वतस्याव्ययस्याथ पदस्य ज्ञानमुत्तमम् । प्रोच्यमानं मया विप्र निबोधेदमशेषतः ।।"},
{"c": "14.19", "t": "ब्राह्मण उवाच ।"},
{"c": "14.19", "n": "1", "i": 69943, "v": "यः स्यादेकायने लीनस्तूष्णीं किंचिदचिन्तयन् । पूर्वं पूर्वं परित्यज्य स निरारम्भको भवेत् ।।"},
{"c": "14.19", "n": "2", "i": 69944, "v": "सर्वमित्रः सर्वसहः समरक्तो जितेन्द्रियः । व्यपेतभयमन्युश्च कामहा मुच्यते नरः ।।"},
{"c": "14.19", "n": "3", "i": 69945, "v": "आत्मवत्सर्वभूतेषु यश्चरेन्नियतः शुचिः । अमानी निरभीमानः सर्वतो मुक्त एव सः ।।"},
{"c": "14.19", "n": "4", "i": 69946, "v": "जीवितं मरणं चोभे सुखदुःखे तथैव च । लाभालाभे प्रियद्वेष्ये यः समः स च मुच्यते ।।"},
{"c": "14.19", "n": "5", "i": 69947, "v": "न कस्यचित्स्पृहयते नावजानाति किंचन । निर्द्वंद्वो वीतरागात्मा सर्वतो मुक्त एव सः ।।"},
{"c": "14.19", "n": "6", "i": 69948, "v": "अनमित्रोऽथ निर्बन्धुरनपत्यश्च यः क्वचित् । त्यक्तधर्मार्थकामश्च निराकाङ्क्षी स मुच्यते ।।"},
{"c": "14.19", "n": "7", "i": 69949, "v": "नैव धर्मी न चाधर्मी पूर्वोपचितहा च यः । धातुक्षयप्रशान्तात्मा निर्द्वंद्वः स विमुच्यते ।।"},
{"c": "14.19", "n": "8", "i": 69950, "v": "अकर्मा चाविकाङ्क्षश्च पश्यञ्जगदशाश्वतम् । अस्वस्थमवशं नित्यं जन्मसंसारमोहितम् ।।"},
{"c": "14.19", "n": "9", "i": 69951, "v": "वैराग्यबुद्धिः सततं तापदोषव्यपेक्षकः । आत्मबन्धविनिर्मोक्षं स करोत्यचिरादिव ।।"},
{"c": "14.19", "n": "10", "i": 69952, "v": "अगन्धरसमस्पर्शमशब्दमपरिग्रहम् । अरूपमनभिज्ञेयं दृष्ट्वात्मानं विमुच्यते ।।"},
{"c": "14.19", "n": "11", "i": 69953, "v": "पञ्चभूतगुणैर्हीनममूर्तिमदलेपकम् । अगुणं गुणभोक्तारं यः पश्यति स मुच्यते ।।"},
{"c": "14.19", "n": "12", "i": 69954, "v": "विहाय सर्वसंकल्पान्बुद्ध्या शारीरमानसान् । शनैर्निर्वाणमाप्नोति निरिन्धन इवानलः ।।"},
{"c": "14.19", "n": "13", "i": 69955, "v": "विमुक्तः सर्वसंस्कारैस्ततो ब्रह्म सनातनम् । परमाप्नोति संशान्तमचलं दिव्यमक्षरम् ।।"},
{"c": "14.19", "n": "14", "i": 69956, "v": "अतः परं प्रवक्ष्यामि योगशास्त्रमनुत्तमम् । यज्ज्ञात्वा सिद्धमात्मानं लोके पश्यन्ति योगिनः ।।"},
{"c": "14.19", "n": "15", "i": 69957, "v": "तस्योपदेशं पश्यामि यथावत्तन्निबोध मे । यैर्द्वारैश्चारयन्नित्यं पश्यत्यात्मानमात्मनि ।।"},
{"c": "14.19", "n": "16", "i": 69958, "v": "इन्द्रियाणि तु संहृत्य मन आत्मनि धारयेत् । तीव्रं तप्त्वा तपः पूर्वं ततो योक्तुमुपक्रमेत् ।।"},
{"c": "14.19", "n": "17", "i": 69959, "v": "तपस्वी त्यक्तसंकल्पो दम्भाहंकारवर्जितः । मनीषी मनसा विप्रः पश्यत्यात्मानमात्मनि ।।"},
{"c": "14.19", "n": "18", "i": 69960, "v": "स चेच्छक्नोत्ययं साधुर्योक्तुमात्मानमात्मनि । तत एकान्तशीलः स पश्यत्यात्मानमात्मनि ।।"},
{"c": "14.19", "n": "19", "i": 69961, "v": "संयतः सततं युक्त आत्मवान्विजितेन्द्रियः । तथायमात्मनात्मानं साधु युक्तः प्रपश्यति ।।"},
{"c": "14.19", "n": "20", "i": 69962, "v": "यथा हि पुरुषः स्वप्ने दृष्ट्वा पश्यत्यसाविति । तथारूपमिवात्मानं साधु युक्तः प्रपश्यति ।।"},
{"c": "14.19", "n": "21", "i": 69963, "v": "इषीकां वा यथा मुञ्जात्कश्चिन्निर्हृत्य दर्शयेत् । योगी निष्कृष्टमात्मानं तथा संपश्यते तनौ ।।"},
{"c": "14.19", "n": "22", "i": 69964, "v": "मुञ्जं शरीरं तस्याहुरिषीकामात्मनि श्रिताम् । एतन्निदर्शनं प्रोक्तं योगविद्भिरनुत्तमम् ।।"},
{"c": "14.19", "n": "23", "i": 69965, "v": "यदा हि युक्तमात्मानं सम्यक्पश्यति देहभृत् । तदास्य नेशते कश्चित्त्रैलोक्यस्यापि यः प्रभुः ।।"},
{"c": "14.19", "n": "24", "i": 69966, "v": "अन्योन्याश्चैव तनवो यथेष्टं प्रतिपद्यते । विनिवृत्य जरामृत्यू न हृष्यति न शोचति ।।"},
{"c": "14.19", "n": "25", "i": 69967, "v": "देवानामपि देवत्वं युक्तः कारयते वशी । ब्रह्म चाव्ययमाप्नोति हित्वा देहमशाश्वतम् ।।"},
{"c": "14.19", "n": "26", "i": 69968, "v": "विनश्यत्स्वपि लोकेषु न भयं तस्य जायते । क्लिश्यमानेषु भूतेषु न स क्लिश्यति केनचित् ।।"},
{"c": "14.19", "n": "27", "i": 69969, "v": "दुःखशोकमयैर्घोरैः सङ्गस्नेहसमुद्भवैः । न विचाल्येत युक्तात्मा निःस्पृहः शान्तमानसः ।।"},
{"c": "14.19", "n": "28", "i": 69970, "v": "नैनं शस्त्राणि विध्यन्ते न मृत्युश्चास्य विद्यते । नातः सुखतरं किंचिल्लोके क्वचन विद्यते ।।"},
{"c": "14.19", "n": "29", "i": 69971, "v": "सम्यग्युक्त्वा यदात्मानमात्मन्येव प्रपश्यति । तदैव न स्पृहयते साक्षादपि शतक्रतोः ।।"},
{"c": "14.19", "n": "30", "i": 69972, "v": "निर्वेदस्तु न गन्तव्यो युञ्जानेन कथंचन । योगमेकान्तशीलस्तु यथा युञ्जीत तच्छृणु ।।"},
{"c": "14.19", "n": "31", "i": 69973, "v": "दृष्टपूर्वां दिशं चिन्त्य यस्मिन्संनिवसेत्पुरे । पुरस्याभ्यन्तरे तस्य मनश्चार्यं न बाह्यतः ।।"},
{"c": "14.19", "n": "32", "i": 69974, "v": "पुरस्याभ्यन्तरे तिष्ठन्यस्मिन्नावसथे वसेत् । तस्मिन्नावसथे धार्यं सबाह्याभ्यन्तरं मनः ।।"},
{"c": "14.19", "n": "33", "i": 69975, "v": "प्रचिन्त्यावसथं कृत्स्नं यस्मिन्कायेऽवतिष्ठते । तस्मिन्काये मनश्चार्यं न कथंचन बाह्यतः ।।"},
{"c": "14.19", "n": "34", "i": 69976, "v": "संनियम्येन्द्रियग्रामं निर्घोषे निर्जने वने । कायमभ्यन्तरं कृत्स्नमेकाग्रः परिचिन्तयेत् ।।"},
{"c": "14.19", "n": "35", "i": 69977, "v": "दन्तांस्तालु च जिह्वां च गलं ग्रीवां तथैव च । हृदयं चिन्तयेच्चापि तथा हृदयबन्धनम् ।।"},
{"c": "14.19", "n": "36", "i": 69978, "v": "इत्युक्तः स मया शिष्यो मेधावी मधुसूदन । पप्रच्छ पुनरेवेमं मोक्षधर्मं सुदुर्वचम् ।।"},
{"c": "14.19", "n": "37", "i": 69979, "v": "भुक्तं भुक्तं कथमिदमन्नं कोष्ठे विपच्यते । कथं रसत्वं व्रजति शोणितं जायते कथम् । तथा मांसं च मेदश्च स्नाय्वस्थीनि च पोषति ।।"},
{"c": "14.19", "n": "38", "i": 69980, "v": "कथमेतानि सर्वाणि शरीराणि शरीरिणाम् । वर्धन्ते वर्धमानस्य वर्धते च कथं बलम् । निरोजसां निष्क्रमणं मलानां च पृथक्पृथक् ।।"},
{"c": "14.19", "n": "39", "i": 69981, "v": "कुतो वायं प्रश्वसिति उच्छ्वसित्यपि वा पुनः । कं च देशमधिष्ठाय तिष्ठत्यात्मायमात्मनि ।।"},
{"c": "14.19", "n": "40", "i": 69982, "v": "जीवः कायं वहति चेच्चेष्टयानः कलेवरम् । किंवर्णं कीदृशं चैव निवेशयति वै मनः । याथातथ्येन भगवन्वक्तुमर्हसि मेऽनघ ।।"},
{"c": "14.19", "n": "41", "i": 69983, "v": "इति संपरिपृष्टोऽहं तेन विप्रेण माधव । प्रत्यब्रुवं महाबाहो यथाश्रुतमरिंदम ।।"},
{"c": "14.19", "n": "42", "i": 69984, "v": "यथा स्वकोष्ठे प्रक्षिप्य कोष्ठं भाण्डमना भवेत् । तथा स्वकाये प्रक्षिप्य मनो द्वारैरनिश्चलैः । आत्मानं तत्र मार्गेत प्रमादं परिवर्जयेत् ।।"},
{"c": "14.19", "n": "43", "i": 69985, "v": "एवं सततमुद्युक्तः प्रीतात्मा नचिरादिव । आसादयति तद्ब्रह्म यद्दृष्ट्वा स्यात्प्रधानवित् ।।"},
{"c": "14.19", "n": "44", "i": 69986, "v": "न त्वसौ चक्षुषा ग्राह्यो न च सर्वैरपीन्द्रियैः । मनसैव प्रदीपेन महानात्मनि दृश्यते ।।"},
{"c": "14.19", "n": "45", "i": 69987, "v": "सर्वतःपाणिपादं तं सर्वतोक्षिशिरोमुखम् । जीवो निष्क्रान्तमात्मानं शरीरात्संप्रपश्यति ।।"},
{"c": "14.19", "n": "46", "i": 69988, "v": "स तदुत्सृज्य देहं स्वं धारयन्ब्रह्म केवलम् । आत्मानमालोकयति मनसा प्रहसन्निव ।।"},
{"c": "14.19", "n": "47", "i": 69989, "v": "इदं सर्वरहस्यं ते मयोक्तं द्विजसत्तम । आपृच्छे साधयिष्यामि गच्छ शिष्य यथासुखम् ।।"},
{"c": "14.19", "n": "48", "i": 69990, "v": "इत्युक्तः स तदा कृष्ण मया शिष्यो महातपाः । अगच्छत यथाकामं ब्राह्मणश्छिन्नसंशयः ।।"},
{"c": "14.19", "t": "वासुदेव उवाच ।"},
{"c": "14.19", "n": "49", "i": 69991, "v": "इत्युक्त्वा स तदा वाक्यं मां पार्थ द्विजपुंगवः । मोक्षधर्माश्रितः सम्यक्तत्रैवान्तरधीयत ।।"},
{"c": "14.19", "n": "50", "i": 69992, "v": "कच्चिदेतत्त्वया पार्थ श्रुतमेकाग्रचेतसा । तदापि हि रथस्थस्त्वं श्रुतवानेतदेव हि ।।"},
{"c": "14.19", "n": "51", "i": 69993, "v": "नैतत्पार्थ सुविज्ञेयं व्यामिश्रेणेति मे मतिः । नरेणाकृतसंज्ञेन विदग्धेनाकृतात्मना ।।"},
{"c": "14.19", "n": "52", "i": 69994, "v": "सुरहस्यमिदं प्रोक्तं देवानां भरतर्षभ । कच्चिन्नेदं श्रुतं पार्थ मर्त्येनान्येन केनचित् ।।"},
{"c": "14.19", "n": "53", "i": 69995, "v": "न ह्येतच्छ्रोतुमर्होऽन्यो मनुष्यस्त्वामृतेऽनघ । नैतदद्य सुविज्ञेयं व्यामिश्रेणान्तरात्मना ।।"},
{"c": "14.19", "n": "54", "i": 69996, "v": "क्रियावद्भिर्हि कौन्तेय देवलोकः समावृतः । न चैतदिष्टं देवानां मर्त्यै रूपनिवर्तनम् ।।"},
{"c": "14.19", "n": "55", "i": 69997, "v": "परा हि सा गतिः पार्थ यत्तद्ब्रह्म सनातनम् । यत्रामृतत्वं प्राप्नोति त्यक्त्वा दुःखं सदा सुखी ।।"},
{"c": "14.19", "n": "56", "i": 69998, "v": "एवं हि धर्ममास्थाय येऽपि स्युः पापयोनयः । स्त्रियो वैश्यास्तथा शूद्रास्तेऽपि यान्ति परां गतिम् ।।"},
{"c": "14.19", "n": "57", "i": 69999, "v": "किं पुनर्ब्राह्मणाः पार्थ क्षत्रिया वा बहुश्रुताः । स्वधर्मरतयो नित्यं ब्रह्मलोकपरायणाः ।।"},
{"c": "14.19", "n": "58", "i": 70000, "v": "हेतुमच्चैतदुद्दिष्टमुपायाश्चास्य साधने । सिद्धेः फलं च मोक्षश्च दुःखस्य च विनिर्णयः । अतः परं सुखं त्वन्यत्किं नु स्याद्भरतर्षभ ।।"},
{"c": "14.19", "n": "59", "i": 70001, "v": "श्रुतवाञ्श्रद्दधानश्च पराक्रान्तश्च पाण्डव । यः परित्यजते मर्त्यो लोकतन्त्रमसारवत् । एतैरुपायैः स क्षिप्रं परां गतिमवाप्नुयात् ।।"},
{"c": "14.19", "n": "60", "i": 70002, "v": "एतावदेव वक्तव्यं नातो भूयोऽस्ति किंचन । षण्मासान्नित्ययुक्तस्य योगः पार्थ प्रवर्तते ।।"},
{"c": "14.20", "t": "वासुदेव उवाच ।"},
{"c": "14.20", "n": "1", "i": 70003, "v": "अत्राप्युदाहरन्तीममितिहासं पुरातनम् । दंपत्योः पार्थ संवादमभयं नाम नामतः ।।"},
{"c": "14.20", "n": "2", "i": 70004, "v": "ब्राह्मणी ब्राह्मणं कंचिज्ज्ञानविज्ञानपारगम् । दृष्ट्वा विविक्त आसीनं भार्या भर्तारमब्रवीत् ।।"},
{"c": "14.20", "n": "3", "i": 70005, "v": "कं नु लोकं गमिष्यामि त्वामहं पतिमाश्रिता । न्यस्तकर्माणमासीनं कीनाशमविचक्षणम् ।।"},
{"c": "14.20", "n": "4", "i": 70006, "v": "भार्याः पतिकृताँल्लोकानाप्नुवन्तीति नः श्रुतम् । त्वामहं पतिमासाद्य कां गमिष्यामि वै गतिम् ।।"},
{"c": "14.20", "n": "5", "i": 70007, "v": "एवमुक्तः स शान्तात्मा तामुवाच हसन्निव । सुभगे नाभ्यसूयामि वाक्यस्यास्य तवानघे ।।"},
{"c": "14.20", "n": "6", "i": 70008, "v": "ग्राह्यं दृश्यं च श्राव्यं च यदिदं कर्म विद्यते । एतदेव व्यवस्यन्ति कर्म कर्मेति कर्मिणः ।।"},
{"c": "14.20", "n": "7", "i": 70009, "v": "मोहमेव नियच्छन्ति कर्मणा ज्ञानवर्जिताः । नैष्कर्म्यं न च लोकेऽस्मिन्मौर्तमित्युपलभ्यते ।।"},
{"c": "14.20", "n": "8", "i": 70010, "v": "कर्मणा मनसा वाचा शुभं वा यदि वाशुभम् । जन्मादिमूर्तिभेदानां कर्म भूतेषु वर्तते ।।"},
{"c": "14.20", "n": "9", "i": 70011, "v": "रक्षोभिर्वध्यमानेषु दृश्यद्रव्येषु कर्मसु । आत्मस्थमात्मना तेन दृष्टमायतनं मया ।।"},
{"c": "14.20", "n": "10", "i": 70012, "v": "यत्र तद्ब्रह्म निर्द्वंद्वं यत्र सोमः सहाग्निना । व्यवायं कुरुते नित्यं धीरो भूतानि धारयन् ।।"},
{"c": "14.20", "n": "11", "i": 70013, "v": "यत्र ब्रह्मादयो युक्तास्तदक्षरमुपासते । विद्वांसः सुव्रता यत्र शान्तात्मानो जितेन्द्रियाः ।।"},
{"c": "14.20", "n": "12", "i": 70014, "v": "घ्राणेन न तदाघ्रेयं न तदाद्यं च जिह्वया । स्पर्शेन च न तत्स्पृश्यं मनसा त्वेव गम्यते ।।"},
{"c": "14.20", "n": "13", "i": 70015, "v": "चक्षुषा न विषह्यं च यत्किंचिच्छ्रवणात्परम् । अगन्धमरसस्पर्शमरूपाशब्दमव्ययम् ।।"},
{"c": "14.20", "n": "14", "i": 70016, "v": "यतः प्रवर्तते तन्त्रं यत्र च प्रतितिष्ठति । प्राणोऽपानः समानश्च व्यानश्चोदान एव च ।।"},
{"c": "14.20", "n": "15", "i": 70017, "v": "तत एव प्रवर्तन्ते तमेव प्रविशन्ति च । समानव्यानयोर्मध्ये प्राणापानौ विचेरतुः ।।"},
{"c": "14.20", "n": "16", "i": 70018, "v": "तस्मिन्सुप्ते प्रलीयेते समानो व्यान एव च । अपानप्राणयोर्मध्ये उदानो व्याप्य तिष्ठति । तस्माच्छयानं पुरुषं प्राणापानौ न मुञ्चतः ।।"},
{"c": "14.20", "n": "17", "i": 70019, "v": "प्राणानायम्यते येन तमुदानं प्रचक्षते । तस्मात्तपो व्यवस्यन्ति तद्भवं ब्रह्मवादिनः ।।"},
{"c": "14.20", "n": "18", "i": 70020, "v": "तेषामन्योन्यभक्षाणां सर्वेषां देहचारिणाम् । अग्निर्वैश्वानरो मध्ये सप्तधा विहितोऽन्तरा ।।"},
{"c": "14.20", "n": "19", "i": 70021, "v": "घ्राणं जिह्वा च चक्षुश्च त्वक्च श्रोत्रं च पञ्चमम् । मनो बुद्धिश्च सप्तैता जिह्वा वैश्वानरार्चिषः ।।"},
{"c": "14.20", "n": "20", "i": 70022, "v": "घ्रेयं पेयं च दृश्यं च स्पृश्यं श्रव्यं तथैव च । मन्तव्यमथ बोद्धव्यं ताः सप्त समिधो मम ।।"},
{"c": "14.20", "n": "21", "i": 70023, "v": "घ्राता भक्षयिता द्रष्टा स्प्रष्टा श्रोता च पञ्चमः । मन्ता बोद्धा च सप्तैते भवन्ति परमर्त्विजः ।।"},
{"c": "14.20", "n": "22", "i": 70024, "v": "घ्रेये पेये च दृश्ये च स्पृश्ये श्रव्ये तथैव च । हवींष्यग्निषु होतारः सप्तधा सप्त सप्तसु । सम्यक्प्रक्षिप्य विद्वांसो जनयन्ति स्वयोनिषु ।।"},
{"c": "14.20", "n": "23", "i": 70025, "v": "पृथिवी वायुराकाशमापो ज्योतिश्च पञ्चमम् । मनो बुद्धिश्च सप्तैते योनिरित्येव शब्दिताः ।।"},
{"c": "14.20", "n": "24", "i": 70026, "v": "हविर्भूता गुणाः सर्वे प्रविशन्त्यग्निजं मुखम् । अन्तर्वासमुषित्वा च जायन्ते स्वासु योनिषु । तत्रैव च निरुध्यन्ते प्रलये भूतभावने ।।"},
{"c": "14.20", "n": "25", "i": 70027, "v": "ततः संजायते गन्धस्ततः संजायते रसः । ततः संजायते रूपं ततः स्पर्शोऽभिजायते ।।"},
{"c": "14.20", "n": "26", "i": 70028, "v": "ततः संजायते शब्दः संशयस्तत्र जायते । ततः संजायते निष्ठा जन्मैतत्सप्तधा विदुः ।।"},
{"c": "14.20", "n": "27", "i": 70029, "v": "अनेनैव प्रकारेण प्रगृहीतं पुरातनैः । पूर्णाहुतिभिरापूर्णास्तेऽभिपूर्यन्ति तेजसा ।।"},
{"c": "14.21", "t": "ब्राह्मण उवाच ।"},
{"c": "14.21", "n": "1", "i": 70030, "v": "अत्राप्युदाहरन्तीममितिहासं पुरातनम् । निबोध दशहोतॄणां विधानमिह यादृशम् ।।"},
{"c": "14.21", "n": "2", "i": 70031, "v": "सर्वमेवात्र विज्ञेयं चित्तं ज्ञानमवेक्षते । रेतः शरीरभृत्काये विज्ञाता तु शरीरभृत् ।।"},
{"c": "14.21", "n": "3", "i": 70032, "v": "शरीरभृद्गार्हपत्यस्तस्मादन्यः प्रणीयते । ततश्चाहवनीयस्तु तस्मिन्संक्षिप्यते हविः ।।"},
{"c": "14.21", "n": "4", "i": 70033, "v": "ततो वाचस्पतिर्जज्ञे समानः पर्यवेक्षते । रूपं भवति वै व्यक्तं तदनुद्रवते मनः ।।"},
{"c": "14.21", "t": "ब्राह्मण्युवाच ।"},
{"c": "14.21", "n": "5", "i": 70034, "v": "कस्माद्वागभवत्पूर्वं कस्मात्पश्चान्मनोऽभवत् । मनसा चिन्तितं वाक्यं यदा समभिपद्यते ।।"},
{"c": "14.21", "n": "6", "i": 70035, "v": "केन विज्ञानयोगेन मतिश्चित्तं समास्थिता । समुन्नीता नाध्यगच्छत्को वैनां प्रतिषेधति ।।"},
{"c": "14.21", "t": "ब्राह्मण उवाच ।"},
{"c": "14.21", "n": "7", "i": 70036, "v": "तामपानः पतिर्भूत्वा तस्मात्प्रेष्यत्यपानताम् । तां मतिं मनसः प्राहुर्मनस्तस्मादवेक्षते ।।"},
{"c": "14.21", "n": "8", "i": 70037, "v": "प्रश्नं तु वाङ्मनसोर्मां यस्मात्त्वमनुपृच्छसि । तस्मात्ते वर्तयिष्यामि तयोरेव समाह्वयम् ।।"},
{"c": "14.21", "n": "9", "i": 70038, "v": "उभे वाङ्मनसी गत्वा भूतात्मानमपृच्छताम् । आवयोः श्रेष्ठमाचक्ष्व छिन्धि नौ संशयं विभो ।।"},
{"c": "14.21", "n": "10", "i": 70039, "v": "मन इत्येव भगवांस्तदा प्राह सरस्वतीम् । अहं वै कामधुक्तुभ्यमिति तं प्राह वागथ ।।"},
{"c": "14.21", "n": "11", "i": 70040, "v": "स्थावरं जङ्गमं चैव विद्ध्युभे मनसी मम । स्थावरं मत्सकाशे वै जङ्गमं विषये तव ।।"},
{"c": "14.21", "n": "12", "i": 70041, "v": "यस्तु ते विषयं गच्छेन्मन्त्रो वर्णः स्वरोऽपि वा । तन्मनो जङ्गमं नाम तस्मादसि गरीयसी ।।"},
{"c": "14.21", "n": "13", "i": 70042, "v": "यस्मादसि च मा वोचः स्वयमभ्येत्य शोभने । तस्मादुच्छ्वासमासाद्य न वक्ष्यसि सरस्वति ।।"},
{"c": "14.21", "n": "14", "i": 70043, "v": "प्राणापानान्तरे देवी वाग्वै नित्यं स्म तिष्ठति । प्रेर्यमाणा महाभागे विना प्राणमपानती । प्रजापतिमुपाधावत्प्रसीद भगवन्निति ।।"},
{"c": "14.21", "n": "15", "i": 70044, "v": "ततः प्राणः प्रादुरभूद्वाचमाप्याययन्पुनः । तस्मादुच्छ्वासमासाद्य न वाग्वदति कर्हिचित् ।।"},
{"c": "14.21", "n": "16", "i": 70045, "v": "घोषिणी जातनिर्घोषा नित्यमेव प्रवर्तते । तयोरपि च घोषिण्योर्निर्घोषैव गरीयसी ।।"},
{"c": "14.21", "n": "17", "i": 70046, "v": "गौरिव प्रस्रवत्येषा रसमुत्तमशालिनी । सततं स्यन्दते ह्येषा शाश्वतं ब्रह्मवादिनी ।।"},
{"c": "14.21", "n": "18", "i": 70047, "v": "दिव्यादिव्यप्रभावेन भारती गौः शुचिस्मिते । एतयोरन्तरं पश्य सूक्ष्मयोः स्यन्दमानयोः ।।"},
{"c": "14.21", "n": "19", "i": 70048, "v": "अनुत्पन्नेषु वाक्येषु चोद्यमाना सिसृक्षया । किं नु पूर्वं ततो देवी व्याजहार सरस्वती ।।"},
{"c": "14.21", "n": "20", "i": 70049, "v": "प्राणेन या संभवते शरीरे; प्राणादपानं प्रतिपद्यते च । उदानभूता च विसृज्य देहं; व्यानेन सर्वं दिवमावृणोति ।।"},
{"c": "14.21", "n": "21", "i": 70050, "v": "ततः समाने प्रतितिष्ठतीह; इत्येव पूर्वं प्रजजल्प चापि । तस्मान्मनः स्थावरत्वाद्विशिष्टं; तथा देवी जङ्गमत्वाद्विशिष्टा ।।"},
{"c": "14.22", "t": "ब्राह्मण उवाच ।"},
{"c": "14.22", "n": "1", "i": 70051, "v": "अत्राप्युदाहरन्तीममितिहासं पुरातनम् । सुभगे सप्तहोतॄणां विधानमिह यादृशम् ।।"},
{"c": "14.22", "n": "2", "i": 70052, "v": "घ्राणं चक्षुश्च जिह्वा च त्वक्श्रोत्रं चैव पञ्चमम् । मनो बुद्धिश्च सप्तैते होतारः पृथगाश्रिताः ।।"},
{"c": "14.22", "n": "3", "i": 70053, "v": "सूक्ष्मेऽवकाशे सन्तस्ते न पश्यन्तीतरेतरम् । एतान्वै सप्तहोतॄंस्त्वं स्वभावाद्विद्धि शोभने ।।"},
{"c": "14.22", "t": "ब्राह्मण्युवाच ।"},
{"c": "14.22", "n": "4", "i": 70054, "v": "सूक्ष्मेऽवकाशे सन्तस्ते कथं नान्योन्यदर्शिनः । कथंस्वभावा भगवन्नेतदाचक्ष्व मे विभो ।।"},
{"c": "14.22", "t": "ब्राह्मण उवाच ।"},
{"c": "14.22", "n": "5", "i": 70055, "v": "गुणाज्ञानमविज्ञानं गुणिज्ञानमभिज्ञता । परस्परगुणानेते न विजानन्ति कर्हिचित् ।।"},
{"c": "14.22", "n": "6", "i": 70056, "v": "जिह्वा चक्षुस्तथा श्रोत्रं त्वङ्मनो बुद्धिरेव च । न गन्धानधिगच्छन्ति घ्राणस्तानधिगच्छति ।।"},
{"c": "14.22", "n": "7", "i": 70057, "v": "घ्राणं चक्षुस्तथा श्रोत्रं त्वङ्मनो बुद्धिरेव च । न रसानधिगच्छन्ति जिह्वा तानधिगच्छति ।।"},
{"c": "14.22", "n": "8", "i": 70058, "v": "घ्राणं जिह्वा तथा श्रोत्रं त्वङ्मनो बुद्धिरेव च । न रूपाण्यधिगच्छन्ति चक्षुस्तान्यधिगच्छति ।।"},
{"c": "14.22", "n": "9", "i": 70059, "v": "घ्राणं जिह्वा च चक्षुश्च श्रोत्रं बुद्धिर्मनस्तथा । न स्पर्शानधिगच्छन्ति त्वक्च तानधिगच्छति ।।"},
{"c": "14.22", "n": "10", "i": 70060, "v": "घ्राणं जिह्वा च चक्षुश्च त्वङ्मनो बुद्धिरेव च । न शब्दानधिगच्छन्ति श्रोत्रं तानधिगच्छति ।।"},
{"c": "14.22", "n": "11", "i": 70061, "v": "घ्राणं जिह्वा च चक्षुश्च त्वक्श्रोत्रं बुद्धिरेव च । संशयान्नाधिगच्छन्ति मनस्तानधिगच्छति ।।"},
{"c": "14.22", "n": "12", "i": 70062, "v": "घ्राणं जिह्वा च चक्षुश्च त्वक्श्रोत्रं मन एव च । न निष्ठामधिगच्छन्ति बुद्धिस्तामधिगच्छति ।।"},
{"c": "14.22", "n": "13", "i": 70063, "v": "अत्राप्युदाहरन्तीममितिहासं पुरातनम् । इन्द्रियाणां च संवादं मनसश्चैव भामिनि ।।"},
{"c": "14.22", "t": "मन उवाच ।"},
{"c": "14.22", "n": "14", "i": 70064, "v": "न घ्राति मामृते घ्राणं रसं जिह्वा न बुध्यते । रूपं चक्षुर्न गृह्णाति त्वक्स्पर्शं नावबुध्यते ।।"},
{"c": "14.22", "n": "15", "i": 70065, "v": "न श्रोत्रं बुध्यते शब्दं मया हीनं कथंचन । प्रवरं सर्वभूतानामहमस्मि सनातनम् ।।"},
{"c": "14.22", "n": "16", "i": 70066, "v": "अगाराणीव शून्यानि शान्तार्चिष इवाग्नयः । इन्द्रियाणि न भासन्ते मया हीनानि नित्यशः ।।"},
{"c": "14.22", "n": "17", "i": 70067, "v": "काष्ठानीवार्द्रशुष्काणि यतमानैरपीन्द्रियैः । गुणार्थान्नाधिगच्छन्ति मामृते सर्वजन्तवः ।।"},
{"c": "14.22", "t": "इन्द्रियाण्यूचुः ।"},
{"c": "14.22", "n": "18", "i": 70068, "v": "एवमेतद्भवेत्सत्यं यथैतन्मन्यते भवान् । ऋतेऽस्मानस्मदर्थांस्तु भोगान्भुङ्क्ते भवान्यदि ।।"},
{"c": "14.22", "n": "19", "i": 70069, "v": "यद्यस्मासु प्रलीनेषु तर्पणं प्राणधारणम् । भोगान्भुङ्क्षे रसान्भुङ्क्षे यथैतन्मन्यते तथा ।।"},
{"c": "14.22", "n": "20", "i": 70070, "v": "अथ वास्मासु लीनेषु तिष्ठत्सु विषयेषु च । यदि संकल्पमात्रेण भुङ्क्ते भोगान्यथार्थवत् ।।"},
{"c": "14.22", "n": "21", "i": 70071, "v": "अथ चेन्मन्यसे सिद्धिमस्मदर्थेषु नित्यदा । घ्राणेन रूपमादत्स्व रसमादत्स्व चक्षुषा ।।"},
{"c": "14.22", "n": "22", "i": 70072, "v": "श्रोत्रेण गन्धमादत्स्व निष्ठामादत्स्व जिह्वया । त्वचा च शब्दमादत्स्व बुद्ध्या स्पर्शमथापि च ।।"},
{"c": "14.22", "n": "23", "i": 70073, "v": "बलवन्तो ह्यनियमा नियमा दुर्बलीयसाम् । भोगानपूर्वानादत्स्व नोच्छिष्टं भोक्तुमर्हसि ।।"},
{"c": "14.22", "n": "24", "i": 70074, "v": "यथा हि शिष्यः शास्तारं श्रुत्यर्थमभिधावति । ततः श्रुतमुपादाय श्रुतार्थमुपतिष्ठति ।।"},
{"c": "14.22", "n": "25", "i": 70075, "v": "विषयानेवमस्माभिर्दर्शितानभिमन्यसे । अनागतानतीतांश्च स्वप्ने जागरणे तथा ।।"},
{"c": "14.22", "n": "26", "i": 70076, "v": "वैमनस्यं गतानां च जन्तूनामल्पचेतसाम् । अस्मदर्थे कृते कार्ये दृश्यते प्राणधारणम् ।।"},
{"c": "14.22", "n": "27", "i": 70077, "v": "बहूनपि हि संकल्पान्मत्वा स्वप्नानुपास्य च । बुभुक्षया पीड्यमानो विषयानेव धावसि ।।"},
{"c": "14.22", "n": "28", "i": 70078, "v": "अगारमद्वारमिव प्रविश्य; संकल्पभोगो विषयानविन्दन् । प्राणक्षये शान्तिमुपैति नित्यं; दारुक्षयेऽग्निर्ज्वलितो यथैव ।।"},
{"c": "14.22", "n": "29", "i": 70079, "v": "कामं तु नः स्वेषु गुणेषु सङ्गः; कामं च नान्योन्यगुणोपलब्धिः । अस्मानृते नास्ति तवोपलब्धि;स्त्वामप्यृतेऽस्मान्न भजेत हर्षः ।।"},
{"c": "14.23", "t": "ब्राह्मण उवाच ।"},
{"c": "14.23", "n": "1", "i": 70080, "v": "अत्राप्युदाहरन्तीममितिहासं पुरातनम् । सुभगे पञ्चहोतॄणां विधानमिह यादृशम् ।।"},
{"c": "14.23", "n": "2", "i": 70081, "v": "प्राणापानावुदानश्च समानो व्यान एव च । पञ्चहोतॄनथैतान्वै परं भावं विदुर्बुधाः ।।"},
{"c": "14.23", "t": "ब्राह्मण्युवाच ।"},
{"c": "14.23", "n": "3", "i": 70082, "v": "स्वभावात्सप्त होतार इति ते पूर्विका मतिः । यथा वै पञ्च होतारः परो भावस्तथोच्यताम् ।।"},
{"c": "14.23", "t": "ब्राह्मण उवाच ।"},
{"c": "14.23", "n": "4", "i": 70083, "v": "प्राणेन संभृतो वायुरपानो जायते ततः । अपाने संभृतो वायुस्ततो व्यानः प्रवर्तते ।।"},
{"c": "14.23", "n": "5", "i": 70084, "v": "व्यानेन संभृतो वायुस्ततोदानः प्रवर्तते । उदाने संभृतो वायुः समानः संप्रवर्तते ।।"},
{"c": "14.23", "n": "6", "i": 70085, "v": "तेऽपृच्छन्त पुरा गत्वा पूर्वजातं प्रजापतिम् । यो नो ज्येष्ठस्तमाचक्ष्व स नः श्रेष्ठो भविष्यति ।।"},
{"c": "14.23", "t": "ब्रह्मोवाच ।"},
{"c": "14.23", "n": "7", "i": 70086, "v": "यस्मिन्प्रलीने प्रलयं व्रजन्ति; सर्वे प्राणाः प्राणभृतां शरीरे । यस्मिन्प्रचीर्णे च पुनश्चरन्ति; स वै श्रेष्ठो गच्छत यत्र कामः ।।"},
{"c": "14.23", "t": "प्राण उवाच ।"},
{"c": "14.23", "n": "8", "i": 70087, "v": "मयि प्रलीने प्रलयं व्रजन्ति; सर्वे प्राणाः प्राणभृतां शरीरे । मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम् ।।"},
{"c": "14.23", "t": "ब्राह्मण उवाच ।"},
{"c": "14.23", "n": "9", "i": 70088, "v": "प्राणः प्रलीयत ततः पुनश्च प्रचचार ह । समानश्चाप्युदानश्च वचोऽब्रूतां ततः शुभे ।।"},
{"c": "14.23", "n": "10", "i": 70089, "v": "न त्वं सर्वमिदं व्याप्य तिष्ठसीह यथा वयम् । न त्वं श्रेष्ठोऽसि नः प्राण अपानो हि वशे तव । प्रचचार पुनः प्राणस्तमपानोऽभ्यभाषत ।।"},
{"c": "14.23", "n": "11", "i": 70090, "v": "मयि प्रलीने प्रलयं व्रजन्ति; सर्वे प्राणाः प्राणभृतां शरीरे । मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम् ।।"},
{"c": "14.23", "n": "12", "i": 70091, "v": "व्यानश्च तमुदानश्च भाषमाणमथोचतुः । अपान न त्वं श्रेष्ठोऽसि प्राणो हि वशगस्तव ।।"},
{"c": "14.23", "n": "13", "i": 70092, "v": "अपानः प्रचचाराथ व्यानस्तं पुनरब्रवीत् । श्रेष्ठोऽहमस्मि सर्वेषां श्रूयतां येन हेतुना ।।"},
{"c": "14.23", "n": "14", "i": 70093, "v": "मयि प्रलीने प्रलयं व्रजन्ति; सर्वे प्राणाः प्राणभृतां शरीरे । मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम् ।।"},
{"c": "14.23", "n": "15", "i": 70094, "v": "प्रालीयत ततो व्यानः पुनश्च प्रचचार ह । प्राणापानावुदानश्च समानश्च तमब्रुवन् । न त्वं श्रेष्ठोऽसि नो व्यान समानो हि वशे तव ।।"},
{"c": "14.23", "n": "16", "i": 70095, "v": "प्रचचार पुनर्व्यानः समानः पुनरब्रवीत् । श्रेष्ठोऽहमस्मि सर्वेषां श्रूयतां येन हेतुना ।।"},
{"c": "14.23", "n": "17", "i": 70096, "v": "मयि प्रलीने प्रलयं व्रजन्ति; सर्वे प्राणाः प्राणभृतां शरीरे । मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम् ।।"},
{"c": "14.23", "n": "18", "i": 70097, "v": "ततः समानः प्रालिल्ये पुनश्च प्रचचार ह । प्राणापानावुदानश्च व्यानश्चैव तमब्रुवन् । समान न त्वं श्रेष्ठोऽसि व्यान एव वशे तव ।।"},
{"c": "14.23", "n": "19", "i": 70098, "v": "समानः प्रचचाराथ उदानस्तमुवाच ह । श्रेष्ठोऽहमस्मि सर्वेषां श्रूयतां येन हेतुना ।।"},
{"c": "14.23", "n": "20", "i": 70099, "v": "मयि प्रलीने प्रलयं व्रजन्ति; सर्वे प्राणाः प्राणभृतां शरीरे । मयि प्रचीर्णे च पुनश्चरन्ति; श्रेष्ठो ह्यहं पश्यत मां प्रलीनम् ।।"},
{"c": "14.23", "n": "21", "i": 70100, "v": "ततः प्रालीयतोदानः पुनश्च प्रचचार ह । प्राणापानौ समानश्च व्यानश्चैव तमब्रुवन् । उदान न त्वं श्रेष्ठोऽसि व्यान एव वशे तव ।।"},
{"c": "14.23", "n": "22", "i": 70101, "v": "ततस्तानब्रवीद्ब्रह्मा समवेतान्प्रजापतिः । सर्वे श्रेष्ठा न वा श्रेष्ठाः सर्वे चान्योन्यधर्मिणः । सर्वे स्वविषये श्रेष्ठाः सर्वे चान्योन्यरक्षिणः ।।"},
{"c": "14.23", "n": "23", "i": 70102, "v": "एकः स्थिरश्चास्थिरश्च विशेषात्पञ्च वायवः । एक एव ममैवात्मा बहुधाप्युपचीयते ।।"},
{"c": "14.23", "n": "24", "i": 70103, "v": "परस्परस्य सुहृदो भावयन्तः परस्परम् । स्वस्ति व्रजत भद्रं वो धारयध्वं परस्परम् ।।"},
{"c": "14.24", "t": "ब्राह्मण उवाच ।"},
{"c": "14.24", "n": "1", "i": 70104, "v": "अत्राप्युदाहरन्तीममितिहासं पुरातनम् । नारदस्य च संवादमृषेर्देवमतस्य च ।।"},
{"c": "14.24", "t": "देवमत उवाच ।"},
{"c": "14.24", "n": "2", "i": 70105, "v": "जन्तोः संजायमानस्य किं नु पूर्वं प्रवर्तते । प्राणोऽपानः समानो वा व्यानो वोदान एव च ।।"},
{"c": "14.24", "t": "नारद उवाच ।"},
{"c": "14.24", "n": "3", "i": 70106, "v": "येनायं सृज्यते जन्तुस्ततोऽन्यः पूर्वमेति तम् । प्राणद्वंद्वं च विज्ञेयं तिर्यगं चोर्ध्वगं च यत् ।।"},
{"c": "14.24", "t": "देवमत उवाच ।"},
{"c": "14.24", "n": "4", "i": 70107, "v": "केनायं सृज्यते जन्तुः कश्चान्यः पूर्वमेति तम् । प्राणद्वंद्वं च मे ब्रूहि तिर्यगूर्ध्वं च निश्चयात् ।।"},
{"c": "14.24", "t": "नारद उवाच ।"},
{"c": "14.24", "n": "5", "i": 70108, "v": "संकल्पाज्जायते हर्षः शब्दादपि च जायते । रसात्संजायते चापि रूपादपि च जायते ।।"},
{"c": "14.24", "n": "6", "i": 70109, "v": "स्पर्शात्संजायते चापि गन्धादपि च जायते । एतद्रूपमुदानस्य हर्षो मिथुनसंभवः ।।"},
{"c": "14.24", "n": "7", "i": 70110, "v": "कामात्संजायते शुक्रं कामात्संजायते रसः । समानव्यानजनिते सामान्ये शुक्रशोणिते ।।"},
{"c": "14.24", "n": "8", "i": 70111, "v": "शुक्राच्छोणितसंसृष्टात्पूर्वं प्राणः प्रवर्तते । प्राणेन विकृते शुक्रे ततोऽपानः प्रवर्तते ।।"},
{"c": "14.24", "n": "9", "i": 70112, "v": "प्राणापानाविदं द्वंद्वमवाक्चोर्ध्वं च गच्छतः । व्यानः समानश्चैवोभौ तिर्यग्द्वंद्वत्वमुच्यते ।।"},
{"c": "14.24", "n": "10", "i": 70113, "v": "अग्निर्वै देवताः सर्वा इति वेदस्य शासनम् । संजायते ब्राह्मणेषु ज्ञानं बुद्धिसमन्वितम् ।।"},
{"c": "14.24", "n": "11", "i": 70114, "v": "तस्य धूमस्तमोरूपं रजो भस्म सुरेतसः । सत्त्वं संजायते तस्य यत्र प्रक्षिप्यते हविः ।।"},
{"c": "14.24", "n": "12", "i": 70115, "v": "आघारौ समानो व्यानश्च इति यज्ञविदो विदुः । प्राणापानावाज्यभागौ तयोर्मध्ये हुताशनः । एतद्रूपमुदानस्य परमं ब्राह्मणा विदुः ।।"},
{"c": "14.24", "n": "13", "i": 70116, "v": "निर्द्वंद्वमिति यत्त्वेतत्तन्मे निगदतः शृणु ।।"},
{"c": "14.24", "n": "14", "i": 70117, "v": "अहोरात्रमिदं द्वंद्वं तयोर्मध्ये हुताशनः । एतद्रूपमुदानस्य परमं ब्राह्मणा विदुः ।।"},
{"c": "14.24", "n": "15", "i": 70118, "v": "उभे चैवायने द्वंद्वं तयोर्मध्ये हुताशनः । एतद्रूपमुदानस्य परमं ब्राह्मणा विदुः ।।"},
{"c": "14.24", "n": "16", "i": 70119, "v": "उभे सत्यानृते द्वंद्वं तयोर्मध्ये हुताशनः । एतद्रूपमुदानस्य परमं ब्राह्मणा विदुः ।।"},
{"c": "14.24", "n": "17", "i": 70120, "v": "उभे शुभाशुभे द्वंद्वं तयोर्मध्ये हुताशनः । एतद्रूपमुदानस्य परमं ब्राह्मणा विदुः ।।"},
{"c": "14.24", "n": "18", "i": 70121, "v": "सच्चासच्चैव तद्द्वंद्वं तयोर्मध्ये हुताशनः । एतद्रूपमुदानस्य परमं ब्राह्मणा विदुः ।।"},
{"c": "14.24", "n": "19", "i": 70122, "v": "प्रथमं समानो व्यानो व्यस्यते कर्म तेन तत् । तृतीयं तु समानेन पुनरेव व्यवस्यते ।।"},
{"c": "14.24", "n": "20", "i": 70123, "v": "शान्त्यर्थं वामदेवं च शान्तिर्ब्रह्म सनातनम् । एतद्रूपमुदानस्य परमं ब्राह्मणा विदुः ।।"},
{"c": "14.25", "t": "ब्राह्मण उवाच ।"},
{"c": "14.25", "n": "1", "i": 70124, "v": "अत्राप्युदाहरन्तीममितिहासं पुरातनम् । चातुर्होत्रविधानस्य विधानमिह यादृशम् ।।"},
{"c": "14.25", "n": "2", "i": 70125, "v": "तस्य सर्वस्य विधिवद्विधानमुपदेक्ष्यते । शृणु मे गदतो भद्रे रहस्यमिदमुत्तमम् ।।"},
{"c": "14.25", "n": "3", "i": 70126, "v": "करणं कर्म कर्ता च मोक्ष इत्येव भामिनि । चत्वार एते होतारो यैरिदं जगदावृतम् ।।"},
{"c": "14.25", "n": "4", "i": 70127, "v": "होतॄणां साधनं चैव शृणु सर्वमशेषतः । घ्राणं जिह्वा च चक्षुश्च त्वक्च श्रोत्रं च पञ्चमम् । मनो बुद्धिश्च सप्तैते विज्ञेया गुणहेतवः ।।"},
{"c": "14.25", "n": "5", "i": 70128, "v": "गन्धो रसश्च रूपं च शब्दः स्पर्शश्च पञ्चमः । मन्तव्यमथ बोद्धव्यं सप्तैते कर्महेतवः ।।"},
{"c": "14.25", "n": "6", "i": 70129, "v": "घ्राता भक्षयिता द्रष्टा स्प्रष्टा श्रोता च पञ्चमः । मन्ता बोद्धा च सप्तैते विज्ञेयाः कर्तृहेतवः ।।"},
{"c": "14.25", "n": "7", "i": 70130, "v": "स्वगुणं भक्षयन्त्येते गुणवन्तः शुभाशुभम् । अहं च निर्गुणोऽत्रेति सप्तैते मोक्षहेतवः ।।"},
{"c": "14.25", "n": "8", "i": 70131, "v": "विदुषां बुध्यमानानां स्वं स्वं स्थानं यथाविधि । गुणास्ते देवताभूताः सततं भुञ्जते हविः ।।"},
{"c": "14.25", "n": "9", "i": 70132, "v": "अदन्ह्यविद्वानन्नानि ममत्वेनोपपद्यते । आत्मार्थं पाचयन्नित्यं ममत्वेनोपहन्यते ।।"},
{"c": "14.25", "n": "10", "i": 70133, "v": "अभक्ष्यभक्षणं चैव मद्यपानं च हन्ति तम् । स चान्नं हन्ति तच्चान्नं स हत्वा हन्यते बुधः ।।"},
{"c": "14.25", "n": "11", "i": 70134, "v": "अत्ता ह्यन्नमिदं विद्वान्पुनर्जनयतीश्वरः । स चान्नाज्जायते तस्मिन्सूक्ष्मो नाम व्यतिक्रमः ।।"},
{"c": "14.25", "n": "12", "i": 70135, "v": "मनसा गम्यते यच्च यच्च वाचा निरुद्यते । श्रोत्रेण श्रूयते यच्च चक्षुषा यच्च दृश्यते ।।"},
{"c": "14.25", "n": "13", "i": 70136, "v": "स्पर्शेन स्पृश्यते यच्च घ्राणेन घ्रायते च यत् । मनःषष्ठानि संयम्य हवींष्येतानि सर्वशः ।।"},
{"c": "14.25", "n": "14", "i": 70137, "v": "गुणवत्पावको मह्यं दीप्यते हव्यवाहनः । योगयज्ञः प्रवृत्तो मे ज्ञानब्रह्ममनोद्भवः । प्राणस्तोत्रोऽपानशस्त्रः सर्वत्यागसुदक्षिणः ।।"},
{"c": "14.25", "n": "15", "i": 70138, "v": "कर्मानुमन्ता ब्रह्मा मे कर्ताध्वर्युः कृतस्तुतिः । कृतप्रशास्ता तच्छास्त्रमपवर्गोऽस्य दक्षिणा ।।"},
{"c": "14.25", "n": "16", "i": 70139, "v": "ऋचश्चाप्यत्र शंसन्ति नारायणविदो जनाः । नारायणाय देवाय यदबध्नन्पशून्पुरा ।।"},
{"c": "14.25", "n": "17", "i": 70140, "v": "तत्र सामानि गायन्ति तानि चाहुर्निदर्शनम् । देवं नारायणं भीरु सर्वात्मानं निबोध मे ।।"},
{"c": "14.26", "t": "ब्राह्मण उवाच ।"},
{"c": "14.26", "n": "1", "i": 70141, "v": "एकः शास्ता न द्वितीयोऽस्ति शास्ता; यथा नियुक्तोऽस्मि तथा चरामि । हृद्येष तिष्ठन्पुरुषः शास्ति शास्ता; तेनैव युक्तः प्रवणादिवोदकम् ।।"},
{"c": "14.26", "n": "2", "i": 70142, "v": "एको गुरुर्नास्ति ततो द्वितीयो; यो हृच्छयस्तमहमनुब्रवीमि । तेनानुशिष्टा गुरुणा सदैव; पराभूता दानवाः सर्व एव ।।"},
{"c": "14.26", "n": "3", "i": 70143, "v": "एको बन्धुर्नास्ति ततो द्वितीयो; यो हृच्छयस्तमहमनुब्रवीमि । तेनानुशिष्टा बान्धवा बन्धुमन्तः; सप्तर्षयः सप्त दिवि प्रभान्ति ।।"},
{"c": "14.26", "n": "4", "i": 70144, "v": "एकः श्रोता नास्ति ततो द्वितीयो; यो हृच्छयस्तमहमनुब्रवीमि । तस्मिन्गुरौ गुरुवासं निरुष्य; शक्रो गतः सर्वलोकामरत्वम् ।।"},
{"c": "14.26", "n": "5", "i": 70145, "v": "एको द्वेष्टा नास्ति ततो द्वितीयो; यो हृच्छयस्तमहमनुब्रवीमि । तेनानुशिष्टा गुरुणा सदैव; लोकद्विष्टाः पन्नगाः सर्व एव ।।"},
{"c": "14.26", "n": "6", "i": 70146, "v": "अत्राप्युदाहरन्तीममितिहासं पुरातनम् । प्रजापतौ पन्नगानां देवर्षीणां च संविदम् ।।"},
{"c": "14.26", "n": "7", "i": 70147, "v": "देवर्षयश्च नागाश्च असुराश्च प्रजापतिम् । पर्यपृच्छन्नुपासीनाः श्रेयो नः प्रोच्यतामिति ।।"},
{"c": "14.26", "n": "8", "i": 70148, "v": "तेषां प्रोवाच भगवाञ्श्रेयः समनुपृच्छताम् । ओमित्येकाक्षरं ब्रह्म ते श्रुत्वा प्राद्रवन्दिशः ।।"},
{"c": "14.26", "n": "9", "i": 70149, "v": "तेषां प्राद्रवमाणानामुपदेशार्थमात्मनः । सर्पाणां दशने भावः प्रवृत्तः पूर्वमेव तु ।।"},
{"c": "14.26", "n": "10", "i": 70150, "v": "असुराणां प्रवृत्तस्तु दम्भभावः स्वभावजः । दानं देवा व्यवसिता दममेव महर्षयः ।।"},
{"c": "14.26", "n": "11", "i": 70151, "v": "एकं शास्तारमासाद्य शब्देनैकेन संस्कृताः । नाना व्यवसिताः सर्वे सर्पदेवर्षिदानवाः ।।"},
{"c": "14.26", "n": "12", "i": 70152, "v": "शृणोत्ययं प्रोच्यमानं गृह्णाति च यथातथम् । पृच्छतस्तावतो भूयो गुरुरन्योऽनुमन्यते ।।"},
{"c": "14.26", "n": "13", "i": 70153, "v": "तस्य चानुमते कर्म ततः पश्चात्प्रवर्तते । गुरुर्बोद्धा च शत्रुश्च द्वेष्टा च हृदि संश्रितः ।।"},
{"c": "14.26", "n": "14", "i": 70154, "v": "पापेन विचरँल्लोके पापचारी भवत्ययम् । शुभेन विचरँल्लोके शुभचारी भवत्युत ।।"},
{"c": "14.26", "n": "15", "i": 70155, "v": "कामचारी तु कामेन य इन्द्रियसुखे रतः । व्रतवारी सदैवैष य इन्द्रियजये रतः ।।"},
{"c": "14.26", "n": "16", "i": 70156, "v": "अपेतव्रतकर्मा तु केवलं ब्रह्मणि श्रितः । ब्रह्मभूतश्चरँल्लोके ब्रह्मचारी भवत्ययम् ।।"},
{"c": "14.26", "n": "17", "i": 70157, "v": "ब्रह्मैव समिधस्तस्य ब्रह्माग्निर्ब्रह्मसंस्तरः । आपो ब्रह्म गुरुर्ब्रह्म स ब्रह्मणि समाहितः ।।"},
{"c": "14.26", "n": "18", "i": 70158, "v": "एतदेतादृशं सूक्ष्मं ब्रह्मचर्यं विदुर्बुधाः । विदित्वा चान्वपद्यन्त क्षेत्रज्ञेनानुदर्शिनः ।।"},
{"c": "14.27", "t": "ब्राह्मण उवाच ।"},
{"c": "14.27", "n": "1", "i": 70159, "v": "संकल्पदंशमशकं शोकहर्षहिमातपम् । मोहान्धकारतिमिरं लोभव्यालसरीसृपम् ।।"},
{"c": "14.27", "n": "2", "i": 70160, "v": "विषयैकात्ययाध्वानं कामक्रोधविरोधकम् । तदतीत्य महादुर्गं प्रविष्टोऽस्मि महद्वनम् ।।"},
{"c": "14.27", "t": "ब्राह्मण्युवाच ।"},
{"c": "14.27", "n": "3", "i": 70161, "v": "क्व तद्वनं महाप्राज्ञ के वृक्षाः सरितश्च काः । गिरयः पर्वताश्चैव कियत्यध्वनि तद्वनम् ।।"},
{"c": "14.27", "t": "ब्राह्मण उवाच ।"},
{"c": "14.27", "n": "4", "i": 70162, "v": "न तदस्ति पृथग्भावे किंचिदन्यत्ततः समम् । न तदस्त्यपृथग्भावे किंचिद्दूरतरं ततः ।।"},
{"c": "14.27", "n": "5", "i": 70163, "v": "तस्माद्ध्रस्वतरं नास्ति न ततोऽस्ति बृहत्तरम् । नास्ति तस्माद्दुःखतरं नास्त्यन्यत्तत्समं सुखम् ।।"},
{"c": "14.27", "n": "6", "i": 70164, "v": "न तत्प्रविश्य शोचन्ति न प्रहृष्यन्ति च द्विजाः । न च बिभ्यति केषांचित्तेभ्यो बिभ्यति के च न ।।"},
{"c": "14.27", "n": "7", "i": 70165, "v": "तस्मिन्वने सप्त महाद्रुमाश्च; फलानि सप्तातिथयश्च सप्त । सप्ताश्रमाः सप्त समाधयश्च; दीक्षाश्च सप्तैतदरण्यरूपम् ।।"},
{"c": "14.27", "n": "8", "i": 70166, "v": "पञ्चवर्णानि दिव्यानि पुष्पाणि च फलानि च । सृजन्तः पादपास्तत्र व्याप्य तिष्ठन्ति तद्वनम् ।।"},
{"c": "14.27", "n": "9", "i": 70167, "v": "सुवर्णानि द्विवर्णानि पुष्पाणि च फलानि च । सृजन्तः पादपास्तत्र व्याप्य तिष्ठन्ति तद्वनम् ।।"},
{"c": "14.27", "n": "10", "i": 70168, "v": "चतुर्वर्णानि दिव्यानि पुष्पाणि च फलानि च । सृजन्तः पादपास्तत्र व्याप्य तिष्ठन्ति तद्वनम् ।।"},
{"c": "14.27", "n": "11", "i": 70169, "v": "शंकराणि त्रिवर्णानि पुष्पाणि च फलानि च । सृजन्तः पादपास्तत्र व्याप्य तिष्ठन्ति तद्वनम् ।।"},
{"c": "14.27", "n": "12", "i": 70170, "v": "सुरभीण्येकवर्णानि पुष्पाणि च फलानि च । सृजन्तः पादपास्तत्र व्याप्य तिष्ठन्ति तद्वनम् ।।"},
{"c": "14.27", "n": "13", "i": 70171, "v": "बहून्यव्यक्तवर्णानि पुष्पाणि च फलानि च । विसृजन्तौ महावृक्षौ तद्वनं व्याप्य तिष्ठतः ।।"},
{"c": "14.27", "n": "14", "i": 70172, "v": "एको ह्यग्निः सुमना ब्राह्मणोऽत्र; पञ्चेन्द्रियाणि समिधश्चात्र सन्ति । तेभ्यो मोक्षाः सप्त भवन्ति दीक्षा; गुणाः फलान्यतिथयः फलाशाः ।।"},
{"c": "14.27", "n": "15", "i": 70173, "v": "आतिथ्यं प्रतिगृह्णन्ति तत्र सप्त महर्षयः । अर्चितेषु प्रलीनेषु तेष्वन्यद्रोचते वनम् ।।"},
{"c": "14.27", "n": "16", "i": 70174, "v": "प्रतिज्ञावृक्षमफलं शान्तिच्छायासमन्वितम् । ज्ञानाश्रयं तृप्तितोयमन्तःक्षेत्रज्ञभास्करम् ।।"},
{"c": "14.27", "n": "17", "i": 70175, "v": "येऽधिगच्छन्ति तत्सन्तस्तेषां नास्ति भयं पुनः । ऊर्ध्वं चावाक्च तिर्यक्च तस्य नान्तोऽधिगम्यते ।।"},
{"c": "14.27", "n": "18", "i": 70176, "v": "सप्त स्त्रियस्तत्र वसन्ति सद्यो; अवाङ्मुखा भानुमत्यो जनित्र्यः । ऊर्ध्वं रसानां ददते प्रजाभ्यः; सर्वान्यथा सर्वमनित्यतां च ।।"},
{"c": "14.27", "n": "19", "i": 70177, "v": "तत्रैव प्रतितिष्ठन्ति पुनस्तत्रोदयन्ति च । सप्त सप्तर्षयः सिद्धा वसिष्ठप्रमुखाः सह ।।"},
{"c": "14.27", "n": "20", "i": 70178, "v": "यशो वर्चो भगश्चैव विजयः सिद्धितेजसी । एवमेवानुवर्तन्ते सप्त ज्योतींषि भास्करम् ।।"},
{"c": "14.27", "n": "21", "i": 70179, "v": "गिरयः पर्वताश्चैव सन्ति तत्र समासतः । नद्यश्च सरितो वारि वहन्त्यो ब्रह्मसंभवम् ।।"},
{"c": "14.27", "n": "22", "i": 70180, "v": "नदीनां संगमस्तत्र वैतानः समुपह्वरे । स्वात्मतृप्ता यतो यान्ति साक्षाद्दान्ताः पितामहम् ।।"},
{"c": "14.27", "n": "23", "i": 70181, "v": "कृशाशाः सुव्रताशाश्च तपसा दग्धकिल्बिषाः । आत्मन्यात्मानमावेश्य ब्रह्माणं समुपासते ।।"},
{"c": "14.27", "n": "24", "i": 70182, "v": "ऋचमप्यत्र शंसन्ति विद्यारण्यविदो जनाः । तदरण्यमभिप्रेत्य यथाधीरमजायत ।।"},
{"c": "14.27", "n": "25", "i": 70183, "v": "एतदेतादृशं दिव्यमरण्यं ब्राह्मणा विदुः । विदित्वा चान्वतिष्ठन्त क्षेत्रज्ञेनानुदर्शितम् ।।"},
{"c": "14.28", "t": "ब्राह्मण उवाच ।"},
{"c": "14.28", "n": "1", "i": 70184, "v": "गन्धान्न जिघ्रामि रसान्न वेद्मि; रूपं न पश्यामि न च स्पृशामि । न चापि शब्दान्विविधाञ्शृणोमि; न चापि संकल्पमुपैमि किंचित् ।।"},
{"c": "14.28", "n": "2", "i": 70185, "v": "अर्थानिष्टान्कामयते स्वभावः; सर्वान्द्वेष्यान्प्रद्विषते स्वभावः । कामद्वेषावुद्भवतः स्वभावा;त्प्राणापानौ जन्तुदेहान्निवेश्य ।।"},
{"c": "14.28", "n": "3", "i": 70186, "v": "तेभ्यश्चान्यांस्तेष्वनित्यांश्च भावा;न्भूतात्मानं लक्षयेयं शरीरे । तस्मिंस्तिष्ठन्नास्मि शक्यः कथंचि;त्कामक्रोधाभ्यां जरया मृत्युना च ।।"},
{"c": "14.28", "n": "4", "i": 70187, "v": "अकामयानस्य च सर्वकामा;नविद्विषाणस्य च सर्वदोषान् । न मे स्वभावेषु भवन्ति लेपा;स्तोयस्य बिन्दोरिव पुष्करेषु ।।"},
{"c": "14.28", "n": "5", "i": 70188, "v": "नित्यस्य चैतस्य भवन्ति नित्या; निरीक्षमाणस्य बहून्स्वभावान् । न सज्जते कर्मसु भोगजालं; दिवीव सूर्यस्य मयूखजालम् ।।"},
{"c": "14.28", "n": "6", "i": 70189, "v": "अत्राप्युदाहरन्तीममितिहासं पुरातनम् । अध्वर्युयतिसंवादं तं निबोध यशस्विनि ।।"},
{"c": "14.28", "n": "7", "i": 70190, "v": "प्रोक्ष्यमाणं पशुं दृष्ट्वा यज्ञकर्मण्यथाब्रवीत् । यतिरध्वर्युमासीनो हिंसेयमिति कुत्सयन् ।।"},
{"c": "14.28", "n": "8", "i": 70191, "v": "तमध्वर्युः प्रत्युवाच नायं छागो विनश्यति । श्रेयसा योक्ष्यते जन्तुर्यदि श्रुतिरियं तथा ।।"},
{"c": "14.28", "n": "9", "i": 70192, "v": "यो ह्यस्य पार्थिवो भागः पृथिवीं स गमिष्यति । यदस्य वारिजं किंचिदपस्तत्प्रतिपद्यते ।।"},
{"c": "14.28", "n": "10", "i": 70193, "v": "सूर्यं चक्षुर्दिशः श्रोत्रे प्राणोऽस्य दिवमेव च । आगमे वर्तमानस्य न मे दोषोऽस्ति कश्चन ।।"},
{"c": "14.28", "t": "यतिरुवाच ।"},
{"c": "14.28", "n": "11", "i": 70194, "v": "प्राणैर्वियोगे छागस्य यदि श्रेयः प्रपश्यसि । छागार्थे वर्तते यज्ञो भवतः किं प्रयोजनम् ।।"},
{"c": "14.28", "n": "12", "i": 70195, "v": "अनु त्वा मन्यतां माता पिता भ्राता सखापि च । मन्त्रयस्वैनमुन्नीय परवन्तं विशेषतः ।।"},
{"c": "14.28", "n": "13", "i": 70196, "v": "य एवमनुमन्येरंस्तान्भवान्प्रष्टुमर्हति । तेषामनुमतं श्रुत्वा शक्या कर्तुं विचारणा ।।"},
{"c": "14.28", "n": "14", "i": 70197, "v": "प्राणा अप्यस्य छागस्य प्रापितास्ते स्वयोनिषु । शरीरं केवलं शिष्टं निश्चेष्टमिति मे मतिः ।।"},
{"c": "14.28", "n": "15", "i": 70198, "v": "इन्धनस्य तु तुल्येन शरीरेण विचेतसा । हिंसा निर्वेष्टुकामानामिन्धनं पशुसंज्ञितम् ।।"},
{"c": "14.28", "n": "16", "i": 70199, "v": "अहिंसा सर्वधर्माणामिति वृद्धानुशासनम् । यदहिंस्रं भवेत्कर्म तत्कार्यमिति विद्महे ।।"},
{"c": "14.28", "n": "17", "i": 70200, "v": "अहिंसेति प्रतिज्ञेयं यदि वक्ष्याम्यतः परम् । शक्यं बहुविधं वक्तुं भवतः कार्यदूषणम् ।।"},
{"c": "14.28", "n": "18", "i": 70201, "v": "अहिंसा सर्वभूतानां नित्यमस्मासु रोचते । प्रत्यक्षतः साधयामो न परोक्षमुपास्महे ।।"},
{"c": "14.28", "t": "अध्वर्युरुवाच ।"},
{"c": "14.28", "n": "19", "i": 70202, "v": "भूमेर्गन्धगुणान्भुङ्क्षे पिबस्यापोमयान्रसान् । ज्योतिषां पश्यसे रूपं स्पृशस्यनिलजान्गुणान् ।।"},
{"c": "14.28", "n": "20", "i": 70203, "v": "शृणोष्याकाशजं शब्दं मनसा मन्यसे मतिम् । सर्वाण्येतानि भूतानि प्राणा इति च मन्यसे ।।"},
{"c": "14.28", "n": "21", "i": 70204, "v": "प्राणादाने च नित्योऽसि हिंसायां वर्तते भवान् । नास्ति चेष्टा विना हिंसां किं वा त्वं मन्यसे द्विज ।।"},
{"c": "14.28", "t": "यतिरुवाच ।"},
{"c": "14.28", "n": "22", "i": 70205, "v": "अक्षरं च क्षरं चैव द्वैधीभावोऽयमात्मनः । अक्षरं तत्र सद्भावः स्वभावः क्षर उच्यते ।।"},
{"c": "14.28", "n": "23", "i": 70206, "v": "प्राणो जिह्वा मनः सत्त्वं स्वभावो रजसा सह । भावैरेतैर्विमुक्तस्य निर्द्वंद्वस्य निराशिषः ।।"},
{"c": "14.28", "n": "24", "i": 70207, "v": "समस्य सर्वभूतेषु निर्ममस्य जितात्मनः । समन्तात्परिमुक्तस्य न भयं विद्यते क्वचित् ।।"},
{"c": "14.28", "t": "अध्वर्युरुवाच ।"},
{"c": "14.28", "n": "25", "i": 70208, "v": "सद्भिरेवेह संवासः कार्यो मतिमतां वर । भवतो हि मतं श्रुत्वा प्रतिभाति मतिर्मम ।।"},
{"c": "14.28", "n": "26", "i": 70209, "v": "भगवन्भगवद्बुद्ध्या प्रतिबुद्धो ब्रवीम्यहम् । मतं मन्तुं क्रतुं कर्तुं नापराधोऽस्ति मे द्विज ।।"},
{"c": "14.28", "t": "ब्राह्मण उवाच ।"},
{"c": "14.28", "n": "27", "i": 70210, "v": "उपपत्त्या यतिस्तूष्णीं वर्तमानस्ततः परम् । अध्वर्युरपि निर्मोहः प्रचचार महामखे ।।"},
{"c": "14.28", "n": "28", "i": 70211, "v": "एवमेतादृशं मोक्षं सुसूक्ष्मं ब्राह्मणा विदुः । विदित्वा चानुतिष्ठन्ति क्षेत्रज्ञेनानुदर्शिना ।।"},
{"c": "14.29", "t": "ब्राह्मण उवाच ।"},
{"c": "14.29", "n": "1", "i": 70212, "v": "अत्राप्युदाहरन्तीममितिहासं पुरातनम् । कार्तवीर्यस्य संवादं समुद्रस्य च भामिनि ।।"},
{"c": "14.29", "n": "2", "i": 70213, "v": "कार्तवीर्यार्जुनो नाम राजा बाहुसहस्रवान् । येन सागरपर्यन्ता धनुषा निर्जिता मही ।।"},
{"c": "14.29", "n": "3", "i": 70214, "v": "स कदाचित्समुद्रान्ते विचरन्बलदर्पितः । अवाकिरच्छरशतैः समुद्रमिति नः श्रुतम् ।।"},
{"c": "14.29", "n": "4", "i": 70215, "v": "तं समुद्रो नमस्कृत्य कृताञ्जलिरुवाच ह । मा मुञ्च वीर नाराचान्ब्रूहि किं करवाणि ते ।।"},
{"c": "14.29", "n": "5", "i": 70216, "v": "मदाश्रयाणि भूतानि त्वद्विसृष्टैर्महेषुभिः । वध्यन्ते राजशार्दूल तेभ्यो देह्यभयं विभो ।।"},
{"c": "14.29", "t": "अर्जुन उवाच ।"},
{"c": "14.29", "n": "6", "i": 70217, "v": "मत्समो यदि संग्रामे शरासनधरः क्वचित् । विद्यते तं ममाचक्ष्व यः समासीत मां मृधे ।।"},
{"c": "14.29", "t": "समुद्र उवाच ।"},
{"c": "14.29", "n": "7", "i": 70218, "v": "महर्षिर्जमदग्निस्ते यदि राजन्परिश्रुतः । तस्य पुत्रस्तवातिथ्यं यथावत्कर्तुमर्हति ।।"},
{"c": "14.29", "n": "8", "i": 70219, "v": "ततः स राजा प्रययौ क्रोधेन महता वृतः । स तमाश्रममागम्य राममेवान्वपद्यत ।।"},
{"c": "14.29", "n": "9", "i": 70220, "v": "स रामप्रतिकूलानि चकार सह बन्धुभिः । आयासं जनयामास रामस्य च महात्मनः ।।"},
{"c": "14.29", "n": "10", "i": 70221, "v": "ततस्तेजः प्रजज्वाल रामस्यामिततेजसः । प्रदहद्रिपुसैन्यानि तदा कमललोचने ।।"},
{"c": "14.29", "n": "11", "i": 70222, "v": "ततः परशुमादाय स तं बाहुसहस्रिणम् । चिच्छेद सहसा रामो बाहुशाखमिव द्रुमम् ।।"},
{"c": "14.29", "n": "12", "i": 70223, "v": "तं हतं पतितं दृष्ट्वा समेताः सर्वबान्धवाः । असीनादाय शक्तीश्च भार्गवं पर्यवारयन् ।।"},
{"c": "14.29", "n": "13", "i": 70224, "v": "रामोऽपि धनुरादाय रथमारुह्य सत्वरः । विसृजञ्शरवर्षाणि व्यधमत्पार्थिवं बलम् ।।"},
{"c": "14.29", "n": "14", "i": 70225, "v": "ततस्तु क्षत्रियाः केचिज्जमदग्निं निहत्य च । विविशुर्गिरिदुर्गाणि मृगाः सिंहार्दिता इव ।।"},
{"c": "14.29", "n": "15", "i": 70226, "v": "तेषां स्वविहितं कर्म तद्भयान्नानुतिष्ठताम् । प्रजा वृषलतां प्राप्ता ब्राह्मणानामदर्शनात् ।।"},
{"c": "14.29", "n": "16", "i": 70227, "v": "त एते द्रमिडाः काशाः पुण्ड्राश्च शबरैः सह । वृषलत्वं परिगता व्युत्थानात्क्षत्रधर्मतः ।।"},
{"c": "14.29", "n": "17", "i": 70228, "v": "ततस्तु हतवीरासु क्षत्रियासु पुनः पुनः । द्विजैरुत्पादितं क्षत्रं जामदग्न्यो न्यकृन्तत ।।"},
{"c": "14.29", "n": "18", "i": 70229, "v": "एकविंशतिमेधान्ते रामं वागशरीरिणी । दिव्या प्रोवाच मधुरा सर्वलोकपरिश्रुता ।।"},
{"c": "14.29", "n": "19", "i": 70230, "v": "राम राम निवर्तस्व कं गुणं तात पश्यसि । क्षत्रबन्धूनिमान्प्राणैर्विप्रयोज्य पुनः पुनः ।।"},
{"c": "14.29", "n": "20", "i": 70231, "v": "तथैव तं महात्मानमृचीकप्रमुखास्तदा । पितामहा महाभाग निवर्तस्वेत्यथाब्रुवन् ।।"},
{"c": "14.29", "n": "21", "i": 70232, "v": "पितुर्वधममृष्यंस्तु रामः प्रोवाच तानृषीन् । नार्हन्तीह भवन्तो मां निवारयितुमित्युत ।।"},
{"c": "14.29", "t": "पितर ऊचुः ।"},
{"c": "14.29", "n": "22", "i": 70233, "v": "नार्हसे क्षत्रबन्धूंस्त्वं निहन्तुं जयतां वर । न हि युक्तं त्वया हन्तुं ब्राह्मणेन सता नृपान् ।।"},
{"c": "14.30", "t": "पितर ऊचुः ।"},
{"c": "14.30", "n": "1", "i": 70234, "v": "अत्राप्युदाहरन्तीममितिहासं पुरातनम् । श्रुत्वा च तत्तथा कार्यं भवता द्विजसत्तम ।।"},
{"c": "14.30", "n": "2", "i": 70235, "v": "अलर्को नाम राजर्षिरभवत्सुमहातपाः । धर्मज्ञः सत्यसंधश्च महात्मा सुमहाव्रतः ।।"},
{"c": "14.30", "n": "3", "i": 70236, "v": "स सागरान्तां धनुषा विनिर्जित्य महीमिमाम् । कृत्वा सुदुष्करं कर्म मनः सूक्ष्मे समादधे ।।"},
{"c": "14.30", "n": "4", "i": 70237, "v": "स्थितस्य वृक्षमूलेऽथ तस्य चिन्ता बभूव ह । उत्सृज्य सुमहद्राज्यं सूक्ष्मं प्रति महामते ।।"},
{"c": "14.30", "t": "अलर्क उवाच ।"},
{"c": "14.30", "n": "5", "i": 70238, "v": "मनसो मे बलं जातं मनो जित्वा ध्रुवो जयः । अन्यत्र बाणानस्यामि शत्रुभिः परिवारितः ।।"},
{"c": "14.30", "n": "6", "i": 70239, "v": "यदिदं चापलान्मूर्तेः सर्वमेतच्चिकीर्षति । मनः प्रति सुतीक्ष्णाग्रानहं मोक्ष्यामि सायकान् ।।"},
{"c": "14.30", "t": "मन उवाच ।"},
{"c": "14.30", "n": "7", "i": 70240, "v": "नेमे बाणास्तरिष्यन्ति मामलर्क कथंचन । तवैव मर्म भेत्स्यन्ति भिन्नमर्मा मरिष्यसि ।।"},
{"c": "14.30", "n": "8", "i": 70241, "v": "अन्यान्बाणान्समीक्षस्व यैस्त्वं मां सूदयिष्यसि । तच्छ्रुत्वा स विचिन्त्याथ ततो वचनमब्रवीत् ।।"},
{"c": "14.30", "t": "अलर्क उवाच ।"},
{"c": "14.30", "n": "9", "i": 70242, "v": "आघ्राय सुबहून्गन्धांस्तानेव प्रतिगृध्यति । तस्माद्घ्राणं प्रति शरान्प्रतिमोक्ष्याम्यहं शितान् ।।"},
{"c": "14.30", "t": "घ्राण उवाच ।"},
{"c": "14.30", "n": "10", "i": 70243, "v": "नेमे बाणास्तरिष्यन्ति मामलर्क कथंचन । तवैव मर्म भेत्स्यन्ति भिन्नमर्मा मरिष्यसि ।।"},
{"c": "14.30", "n": "11", "i": 70244, "v": "अन्यान्बाणान्समीक्षस्व यैस्त्वं मां सूदयिष्यसि । तच्छ्रुत्वा स विचिन्त्याथ ततो वचनमब्रवीत् ।।"},
{"c": "14.30", "t": "अलर्क उवाच ।"},
{"c": "14.30", "n": "12", "i": 70245, "v": "इयं स्वादून्रसान्भुक्त्वा तानेव प्रतिगृध्यति । तस्माज्जिह्वां प्रति शरान्प्रतिमोक्ष्याम्यहं शितान् ।।"},
{"c": "14.30", "t": "जिह्वोवाच ।"},
{"c": "14.30", "n": "13", "i": 70246, "v": "नेमे बाणास्तरिष्यन्ति मामलर्क कथंचन । तवैव मर्म भेत्स्यन्ति भिन्नमर्मा मरिष्यसि ।।"},
{"c": "14.30", "n": "14", "i": 70247, "v": "अन्यान्बाणान्समीक्षस्व यैस्त्वं मां सूदयिष्यसि । तच्छ्रुत्वा स विचिन्त्याथ ततो वचनमब्रवीत् ।।"},
{"c": "14.30", "t": "अलर्क उवाच ।"},
{"c": "14.30", "n": "15", "i": 70248, "v": "स्पृष्ट्वा त्वग्विविधान्स्पर्शांस्तानेव प्रतिगृध्यति । तस्मात्त्वचं पाटयिष्ये विविधैः कङ्कपत्रिभिः ।।"},
{"c": "14.30", "t": "त्वगुवाच ।"},
{"c": "14.30", "n": "16", "i": 70249, "v": "नेमे बाणास्तरिष्यन्ति मामलर्क कथंचन । तवैव मर्म भेत्स्यन्ति भिन्नमर्मा मरिष्यसि ।।"},
{"c": "14.30", "n": "17", "i": 70250, "v": "अन्यान्बाणान्समीक्षस्व यैस्त्वं मां सूदयिष्यसि । तच्छ्रुत्वा स विचिन्त्याथ ततो वचनमब्रवीत् ।।"},
{"c": "14.30", "t": "अलर्क उवाच ।"},
{"c": "14.30", "n": "18", "i": 70251, "v": "श्रुत्वा वै विविधाञ्शब्दांस्तानेव प्रतिगृध्यति । तस्माच्छ्रोत्रं प्रति शरान्प्रतिमोक्ष्याम्यहं शितान् ।।"},
{"c": "14.30", "t": "श्रोत्र उवाच ।"},
{"c": "14.30", "n": "19", "i": 70252, "v": "नेमे बाणास्तरिष्यन्ति मामलर्क कथंचन । तवैव मर्म भेत्स्यन्ति ततो हास्यसि जीवितम् ।।"},
{"c": "14.30", "n": "20", "i": 70253, "v": "अन्यान्बाणान्समीक्षस्व यैस्त्वं मां सूदयिष्यसि । तच्छ्रुत्वा स विचिन्त्याथ ततो वचनमब्रवीत् ।।"},
{"c": "14.30", "t": "अलर्क उवाच ।"},
{"c": "14.30", "n": "21", "i": 70254, "v": "दृष्ट्वा वै विविधान्भावांस्तानेव प्रतिगृध्यति । तस्माच्चक्षुः प्रति शरान्प्रतिमोक्ष्याम्यहं शितान् ।।"},
{"c": "14.30", "t": "चक्षुरुवाच ।"},
{"c": "14.30", "n": "22", "i": 70255, "v": "नेमे बाणास्तरिष्यन्ति मामलर्क कथंचन । तवैव मर्म भेत्स्यन्ति भिन्नमर्मा मरिष्यसि ।।"},
{"c": "14.30", "n": "23", "i": 70256, "v": "अन्यान्बाणान्समीक्षस्व यैस्त्वं मां सूदयिष्यसि । तच्छ्रुत्वा स विचिन्त्याथ ततो वचनमब्रवीत् ।।"},
{"c": "14.30", "t": "अलर्क उवाच ।"},
{"c": "14.30", "n": "24", "i": 70257, "v": "इयं निष्ठा बहुविधा प्रज्ञया त्वध्यवस्यति । तस्माद्बुद्धिं प्रति शरान्प्रतिमोक्ष्याम्यहं शितान् ।।"},
{"c": "14.30", "t": "बुद्धिरुवाच ।"},
{"c": "14.30", "n": "25", "i": 70258, "v": "नेमे बाणास्तरिष्यन्ति मामलर्क कथंचन । तवैव मर्म भेत्स्यन्ति भिन्नमर्मा मरिष्यसि ।।"},
{"c": "14.30", "t": "पितर ऊचुः ।"},
{"c": "14.30", "n": "26", "i": 70259, "v": "ततोऽलर्कस्तपो घोरमास्थायाथ सुदुष्करम् । नाध्यगच्छत्परं शक्त्या बाणमेतेषु सप्तसु । सुसमाहितचेतास्तु ततोऽचिन्तयत प्रभुः ।।"},
{"c": "14.30", "n": "27", "i": 70260, "v": "स विचिन्त्य चिरं कालमलर्को द्विजसत्तम । नाध्यगच्छत्परं श्रेयो योगान्मतिमतां वरः ।।"},
{"c": "14.30", "n": "28", "i": 70261, "v": "स एकाग्रं मनः कृत्वा निश्चलो योगमास्थितः । इन्द्रियाणि जघानाशु बाणेनैकेन वीर्यवान् । योगेनात्मानमाविश्य संसिद्धिं परमां ययौ ।।"},
{"c": "14.30", "n": "29", "i": 70262, "v": "विस्मितश्चापि राजर्षिरिमां गाथां जगाद ह । अहो कष्टं यदस्माभिः पूर्वं राज्यमनुष्ठितम् । इति पश्चान्मया ज्ञातं योगान्नास्ति परं सुखम् ।।"},
{"c": "14.30", "n": "30", "i": 70263, "v": "इति त्वमपि जानीहि राम मा क्षत्रियाञ्जहि । तपो घोरमुपातिष्ठ ततः श्रेयोऽभिपत्स्यसे ।।"},
{"c": "14.30", "t": "ब्राह्मण उवाच ।"},
{"c": "14.30", "n": "31", "i": 70264, "v": "इत्युक्तः स तपो घोरं जामदग्न्यः पितामहैः । आस्थितः सुमहाभागो ययौ सिद्धिं च दुर्गमाम् ।।"},
{"c": "14.31", "t": "ब्राह्मण उवाच ।"},
{"c": "14.31", "n": "1", "i": 70265, "v": "त्रयो वै रिपवो लोके नव वै गुणतः स्मृताः । हर्षः स्तम्भोऽभिमानश्च त्रयस्ते सात्त्विका गुणाः ।।"},
{"c": "14.31", "n": "2", "i": 70266, "v": "शोकः क्रोधोऽतिसंरम्भो राजसास्ते गुणाः स्मृताः । स्वप्नस्तन्द्री च मोहश्च त्रयस्ते तामसा गुणाः ।।"},
{"c": "14.31", "n": "3", "i": 70267, "v": "एतान्निकृत्य धृतिमान्बाणसंघैरतन्द्रितः । जेतुं परानुत्सहते प्रशान्तात्मा जितेन्द्रियः ।।"},
{"c": "14.31", "n": "4", "i": 70268, "v": "अत्र गाथाः कीर्तयन्ति पुराकल्पविदो जनाः । अम्बरीषेण या गीता राज्ञा राज्यं प्रशासता ।।"},
{"c": "14.31", "n": "5", "i": 70269, "v": "समुदीर्णेषु दोषेषु वध्यमानेषु साधुषु । जग्राह तरसा राज्यमम्बरीष इति श्रुतिः ।।"},
{"c": "14.31", "n": "6", "i": 70270, "v": "स निगृह्य महादोषान्साधून्समभिपूज्य च । जगाम महतीं सिद्धिं गाथां चेमां जगाद ह ।।"},
{"c": "14.31", "n": "7", "i": 70271, "v": "भूयिष्ठं मे जिता दोषा निहताः सर्वशत्रवः । एको दोषोऽवशिष्टस्तु वध्यः स न हतो मया ।।"},
{"c": "14.31", "n": "8", "i": 70272, "v": "येन युक्तो जन्तुरयं वैतृष्ण्यं नाधिगच्छति । तृष्णार्त इव निम्नानि धावमानो न बुध्यते ।।"},
{"c": "14.31", "n": "9", "i": 70273, "v": "अकार्यमपि येनेह प्रयुक्तः सेवते नरः । तं लोभमसिभिस्तीक्ष्णैर्निकृन्तन्तं निकृन्तत ।।"},
{"c": "14.31", "n": "10", "i": 70274, "v": "लोभाद्धि जायते तृष्णा ततश्चिन्ता प्रसज्यते । स लिप्समानो लभते भूयिष्ठं राजसान्गुणान् ।।"},
{"c": "14.31", "n": "11", "i": 70275, "v": "स तैर्गुणैः संहतदेहबन्धनः; पुनः पुनर्जायति कर्म चेहते । जन्मक्षये भिन्नविकीर्णदेहः; पुनर्मृत्युं गच्छति जन्मनि स्वे ।।"},
{"c": "14.31", "n": "12", "i": 70276, "v": "तस्मादेनं सम्यगवेक्ष्य लोभं; निगृह्य धृत्यात्मनि राज्यमिच्छेत् । एतद्राज्यं नान्यदस्तीति विद्या;द्यस्त्वत्र राजा विजितो ममैकः ।।"},
{"c": "14.31", "n": "13", "i": 70277, "v": "इति राज्ञाम्बरीषेण गाथा गीता यशस्विना । आधिराज्यं पुरस्कृत्य लोभमेकं निकृन्तता ।।"},
{"c": "14.32", "t": "ब्राह्मण उवाच ।"},
{"c": "14.32", "n": "1", "i": 70278, "v": "अत्राप्युदाहरन्तीममितिहासं पुरातनम् । ब्राह्मणस्य च संवादं जनकस्य च भामिनि ।।"},
{"c": "14.32", "n": "2", "i": 70279, "v": "ब्राह्मणं जनको राजा सन्नं कस्मिंश्चिदागमे । विषये मे न वस्तव्यमिति शिष्ट्यर्थमब्रवीत् ।।"},
{"c": "14.32", "n": "3", "i": 70280, "v": "इत्युक्तः प्रत्युवाचाथ ब्राह्मणो राजसत्तमम् । आचक्ष्व विषयं राजन्यावांस्तव वशे स्थितः ।।"},
{"c": "14.32", "n": "4", "i": 70281, "v": "सोऽन्यस्य विषये राज्ञो वस्तुमिच्छाम्यहं विभो । वचस्ते कर्तुमिच्छामि यथाशास्त्रं महीपते ।।"},
{"c": "14.32", "n": "5", "i": 70282, "v": "इत्युक्तः स तदा राजा ब्राह्मणेन यशस्विना । मुहुरुष्णं च निःश्वस्य न स तं प्रत्यभाषत ।।"},
{"c": "14.32", "n": "6", "i": 70283, "v": "तमासीनं ध्यायमानं राजानममितौजसम् । कश्मलं सहसागच्छद्भानुमन्तमिव ग्रहः ।।"},
{"c": "14.32", "n": "7", "i": 70284, "v": "समाश्वास्य ततो राजा व्यपेते कश्मले तदा । ततो मुहूर्तादिव तं ब्राह्मणं वाक्यमब्रवीत् ।।"},
{"c": "14.32", "n": "8", "i": 70285, "v": "पितृपैतामहे राज्ये वश्ये जनपदे सति । विषयं नाधिगच्छामि विचिन्वन्पृथिवीमिमाम् ।।"},
{"c": "14.32", "n": "9", "i": 70286, "v": "नाध्यगच्छं यदा पृथ्व्यां मिथिला मार्गिता मया । नाध्यगच्छं यदा तस्यां स्वप्रजा मार्गिता मया ।।"},
{"c": "14.32", "n": "10", "i": 70287, "v": "नाध्यगच्छं यदा तासु तदा मे कश्मलोऽभवत् । ततो मे कश्मलस्यान्ते मतिः पुनरुपस्थिता ।।"},
{"c": "14.32", "n": "11", "i": 70288, "v": "तया न विषयं मन्ये सर्वो वा विषयो मम । आत्मापि चायं न मम सर्वा वा पृथिवी मम । उष्यतां यावदुत्साहो भुज्यतां यावदिष्यते ।।"},
{"c": "14.32", "n": "12", "i": 70289, "v": "पितृपैतामहे राज्ये वश्ये जनपदे सति । ब्रूहि कां बुद्धिमास्थाय ममत्वं वर्जितं त्वया ।।"},
{"c": "14.32", "n": "13", "i": 70290, "v": "कां वा बुद्धिं विनिश्चित्य सर्वो वै विषयस्तव । नावैषि विषयं येन सर्वो वा विषयस्तव ।।"},
{"c": "14.32", "t": "जनक उवाच ।"},
{"c": "14.32", "n": "14", "i": 70291, "v": "अन्तवन्त इहारम्भा विदिताः सर्वकर्मसु । नाध्यगच्छमहं यस्मान्ममेदमिति यद्भवेत् ।।"},
{"c": "14.32", "n": "15", "i": 70292, "v": "कस्येदमिति कस्य स्वमिति वेदवचस्तथा । नाध्यगच्छमहं बुद्ध्या ममेदमिति यद्भवेत् ।।"},
{"c": "14.32", "n": "16", "i": 70293, "v": "एतां बुद्धिं विनिश्चित्य ममत्वं वर्जितं मया । शृणु बुद्धिं तु यां ज्ञात्वा सर्वत्र विषयो मम ।।"},
{"c": "14.32", "n": "17", "i": 70294, "v": "नाहमात्मार्थमिच्छामि गन्धान्घ्राणगतानपि । तस्मान्मे निर्जिता भूमिर्वशे तिष्ठति नित्यदा ।।"},
{"c": "14.32", "n": "18", "i": 70295, "v": "नाहमात्मार्थमिच्छामि रसानास्येऽपि वर्ततः । आपो मे निर्जितास्तस्माद्वशे तिष्ठन्ति नित्यदा ।।"},
{"c": "14.32", "n": "19", "i": 70296, "v": "नाहमात्मार्थमिच्छामि रूपं ज्योतिश्च चक्षुषा । तस्मान्मे निर्जितं ज्योतिर्वशे तिष्ठति नित्यदा ।।"},
{"c": "14.32", "n": "20", "i": 70297, "v": "नाहमात्मार्थमिच्छामि स्पर्शांस्त्वचि गताश्च ये । तस्मान्मे निर्जितो वायुर्वशे तिष्ठति नित्यदा ।।"},
{"c": "14.32", "n": "21", "i": 70298, "v": "नाहमात्मार्थमिच्छामि शब्दाञ्श्रोत्रगतानपि । तस्मान्मे निर्जिताः शब्दा वशे तिष्ठन्ति नित्यदा ।।"},
{"c": "14.32", "n": "22", "i": 70299, "v": "नाहमात्मार्थमिच्छामि मनो नित्यं मनोन्तरे । मनो मे निर्जितं तस्माद्वशे तिष्ठति नित्यदा ।।"},
{"c": "14.32", "n": "23", "i": 70300, "v": "देवेभ्यश्च पितृभ्यश्च भूतेभ्योऽतिथिभिः सह । इत्यर्थं सर्व एवेमे समारम्भा भवन्ति वै ।।"},
{"c": "14.32", "n": "24", "i": 70301, "v": "ततः प्रहस्य जनकं ब्राह्मणः पुनरब्रवीत् । त्वज्जिज्ञासार्थमद्येह विद्धि मां धर्ममागतम् ।।"},
{"c": "14.32", "n": "25", "i": 70302, "v": "त्वमस्य ब्रह्मनाभस्य बुद्ध्यारस्यानिवर्तिनः । सत्त्वनेमिनिरुद्धस्य चक्रस्यैकः प्रवर्तकः ।।"},
{"c": "14.33", "t": "ब्राह्मण उवाच ।"},
{"c": "14.33", "n": "1", "i": 70303, "v": "नाहं तथा भीरु चरामि लोके; तथा त्वं मां तर्कयसे स्वबुद्ध्या । विप्रोऽस्मि मुक्तोऽस्मि वनेचरोऽस्मि; गृहस्थधर्मा ब्रह्मचारी तथास्मि ।।"},
{"c": "14.33", "n": "2", "i": 70304, "v": "नाहमस्मि यथा मां त्वं पश्यसे चक्षुषा शुभे । मया व्याप्तमिदं सर्वं यत्किंचिज्जगतीगतम् ।।"},
{"c": "14.33", "n": "3", "i": 70305, "v": "ये केचिज्जन्तवो लोके जङ्गमाः स्थावराश्च ह । तेषां मामन्तकं विद्धि दारूणामिव पावकम् ।।"},
{"c": "14.33", "n": "4", "i": 70306, "v": "राज्यं पृथिव्यां सर्वस्यामथ वापि त्रिविष्टपे । तथा बुद्धिरियं वेत्ति बुद्धिरेव धनं मम ।।"},
{"c": "14.33", "n": "5", "i": 70307, "v": "एकः पन्था ब्राह्मणानां येन गच्छन्ति तद्विदः । गृहेषु वनवासेषु गुरुवासेषु भिक्षुषु । लिङ्गैर्बहुभिरव्यग्रैरेका बुद्धिरुपास्यते ।।"},
{"c": "14.33", "n": "6", "i": 70308, "v": "नानालिङ्गाश्रमस्थानां येषां बुद्धिः शमात्मिका । ते भावमेकमायान्ति सरितः सागरं यथा ।।"},
{"c": "14.33", "n": "7", "i": 70309, "v": "बुद्ध्यायं गम्यते मार्गः शरीरेण न गम्यते । आद्यन्तवन्ति कर्माणि शरीरं कर्मबन्धनम् ।।"},
{"c": "14.33", "n": "8", "i": 70310, "v": "तस्मात्ते सुभगे नास्ति परलोककृतं भयम् । मद्भावभावनिरता ममैवात्मानमेष्यसि ।।"},
{"c": "14.34", "t": "ब्राह्मण्युवाच ।"},
{"c": "14.34", "n": "1", "i": 70311, "v": "नेदमल्पात्मना शक्यं वेदितुं नाकृतात्मना । बहु चाल्पं च संक्षिप्तं विप्लुतं च मतं मम ।।"},
{"c": "14.34", "n": "2", "i": 70312, "v": "उपायं तु मम ब्रूहि येनैषा लभ्यते मतिः । तन्मन्ये कारणतमं यत एषा प्रवर्तते ।।"},
{"c": "14.34", "t": "ब्राह्मण उवाच ।"},
{"c": "14.34", "n": "3", "i": 70313, "v": "अरणीं ब्राह्मणीं विद्धि गुरुरस्योत्तरारणिः । तपःश्रुतेऽभिमथ्नीतो ज्ञानाग्निर्जायते ततः ।।"},
{"c": "14.34", "t": "ब्राह्मण्युवाच ।"},
{"c": "14.34", "n": "4", "i": 70314, "v": "यदिदं ब्रह्मणो लिङ्गं क्षेत्रज्ञमिति संज्ञितम् । ग्रहीतुं येन तच्छक्यं लक्षणं तस्य तत्क्व नु ।।"},
{"c": "14.34", "t": "ब्राह्मण उवाच ।"},
{"c": "14.34", "n": "5", "i": 70315, "v": "अलिङ्गो निर्गुणश्चैव कारणं नास्य विद्यते । उपायमेव वक्ष्यामि येन गृह्येत वा न वा ।।"},
{"c": "14.34", "n": "6", "i": 70316, "v": "सम्यगप्युपदिष्टश्च भ्रमरैरिव लक्ष्यते । कर्मबुद्धिरबुद्धित्वाज्ज्ञानलिङ्गैरिवाश्रितम् ।।"},
{"c": "14.34", "n": "7", "i": 70317, "v": "इदं कार्यमिदं नेति न मोक्षेषूपदिश्यते । पश्यतः शृण्वतो बुद्धिरात्मनो येषु जायते ।।"},
{"c": "14.34", "n": "8", "i": 70318, "v": "यावन्त इह शक्येरंस्तावतोंऽशान्प्रकल्पयेत् । व्यक्तानव्यक्तरूपांश्च शतशोऽथ सहस्रशः ।।"},
{"c": "14.34", "n": "9", "i": 70319, "v": "सर्वान्नानात्वयुक्तांश्च सर्वान्प्रत्यक्षहेतुकान् । यतः परं न विद्येत ततोऽभ्यासे भविष्यति ।।"},
{"c": "14.34", "t": "वासुदेव उवाच ।"},
{"c": "14.34", "n": "10", "i": 70320, "v": "ततस्तु तस्या ब्राह्मण्या मतिः क्षेत्रज्ञसंक्षये । क्षेत्रज्ञादेव परतः क्षेत्रज्ञोऽन्यः प्रवर्तते ।।"},
{"c": "14.34", "t": "अर्जुन उवाच ।"},
{"c": "14.34", "n": "11", "i": 70321, "v": "क्व नु सा ब्राह्मणी कृष्ण क्व चासौ ब्राह्मणर्षभः । याभ्यां सिद्धिरियं प्राप्ता तावुभौ वद मेऽच्युत ।।"},
{"c": "14.34", "t": "वासुदेव उवाच ।"},
{"c": "14.34", "n": "12", "i": 70322, "v": "मनो मे ब्राह्मणं विद्धि बुद्धिं मे विद्धि ब्राह्मणीम् । क्षेत्रज्ञ इति यश्चोक्तः सोऽहमेव धनंजय ।।"},
{"c": "14.35", "t": "अर्जुन उवाच ।"},
{"c": "14.35", "n": "1", "i": 70323, "v": "ब्रह्म यत्परमं वेद्यं तन्मे व्याख्यातुमर्हसि । भवतो हि प्रसादेन सूक्ष्मे मे रमते मतिः ।।"},
{"c": "14.35", "t": "वासुदेव उवाच ।"},
{"c": "14.35", "n": "2", "i": 70324, "v": "अत्राप्युदाहरन्तीममितिहासं पुरातनम् । संवादं मोक्षसंयुक्तं शिष्यस्य गुरुणा सह ।।"},
{"c": "14.35", "n": "3", "i": 70325, "v": "कश्चिद्ब्राह्मणमासीनमाचार्यं संशितव्रतम् । शिष्यः पप्रच्छ मेधावी किं स्विच्छ्रेयः परंतप ।।"},
{"c": "14.35", "n": "4", "i": 70326, "v": "भगवन्तं प्रपन्नोऽहं निःश्रेयसपरायणः । याचे त्वां शिरसा विप्र यद्ब्रूयां तद्विचक्ष्व मे ।।"},
{"c": "14.35", "n": "5", "i": 70327, "v": "तमेवंवादिनं पार्थ शिष्यं गुरुरुवाच ह । कथयस्व प्रवक्ष्यामि यत्र ते संशयो द्विज ।।"},
{"c": "14.35", "n": "6", "i": 70328, "v": "इत्युक्तः स कुरुश्रेष्ठ गुरुणा गुरुवत्सलः । प्राञ्जलिः परिपप्रच्छ यत्तच्छृणु महामते ।।"},
{"c": "14.35", "t": "शिष्य उवाच ।"},
{"c": "14.35", "n": "7", "i": 70329, "v": "कुतश्चाहं कुतश्च त्वं तत्सत्यं ब्रूहि यत्परम् । कुतो जातानि भूतानि स्थावराणि चराणि च ।।"},
{"c": "14.35", "n": "8", "i": 70330, "v": "केन जीवन्ति भूतानि तेषामायुः किमात्मकम् । किं सत्यं किं तपो विप्र के गुणाः सद्भिरीरिताः । के पन्थानः शिवाः सन्ति किं सुखं किं च दुष्कृतम् ।।"},
{"c": "14.35", "n": "9", "i": 70331, "v": "एतान्मे भगवन्प्रश्नान्याथातथ्येन सत्तम । वक्तुमर्हसि विप्रर्षे यथावदिह तत्त्वतः ।।"},
{"c": "14.35", "t": "वासुदेव उवाच ।"},
{"c": "14.35", "n": "10", "i": 70332, "v": "तस्मै संप्रतिपन्नाय यथावत्परिपृच्छते । शिष्याय गुणयुक्ताय शान्ताय गुरुवर्तिने । छायाभूताय दान्ताय यतये ब्रह्मचारिणे ।।"},
{"c": "14.35", "n": "11", "i": 70333, "v": "तान्प्रश्नानब्रवीत्पार्थ मेधावी स धृतव्रतः । गुरुः कुरुकुलश्रेष्ठ सम्यक्सर्वानरिंदम ।।"},
{"c": "14.35", "n": "12", "i": 70334, "v": "ब्रह्मप्रोक्तमिदं धर्ममृषिप्रवरसेवितम् । वेदविद्यासमावाप्यं तत्त्वभूतार्थभावनम् ।।"},
{"c": "14.35", "n": "13", "i": 70335, "v": "भूतभव्यभविष्यादिधर्मकामार्थनिश्चयम् । सिद्धसंघपरिज्ञातं पुराकल्पं सनातनम् ।।"},
{"c": "14.35", "n": "14", "i": 70336, "v": "प्रवक्ष्येऽहं महाप्राज्ञ पदमुत्तममद्य ते । बुद्ध्वा यदिह संसिद्धा भवन्तीह मनीषिणः ।।"},
{"c": "14.35", "n": "15", "i": 70337, "v": "उपगम्यर्षयः पूर्वं जिज्ञासन्तः परस्परम् । बृहस्पतिभरद्वाजौ गौतमो भार्गवस्तथा ।।"},
{"c": "14.35", "n": "16", "i": 70338, "v": "वसिष्ठः काश्यपश्चैव विश्वामित्रोऽत्रिरेव च । मार्गान्सर्वान्परिक्रम्य परिश्रान्ताः स्वकर्मभिः ।।"},
{"c": "14.35", "n": "17", "i": 70339, "v": "ऋषिमाङ्गिरसं वृद्धं पुरस्कृत्य तु ते द्विजाः । ददृशुर्ब्रह्मभवने ब्रह्माणं वीतकल्मषम् ।।"},
{"c": "14.35", "n": "18", "i": 70340, "v": "तं प्रणम्य महात्मानं सुखासीनं महर्षयः । पप्रच्छुर्विनयोपेता निःश्रेयसमिदं परम् ।।"},
{"c": "14.35", "n": "19", "i": 70341, "v": "कथं कर्म क्रियात्साधु कथं मुच्येत किल्बिषात् । के नो मार्गाः शिवाश्च स्युः किं सत्यं किं च दुष्कृतम् ।।"},
{"c": "14.35", "n": "20", "i": 70342, "v": "केनोभौ कर्मपन्थानौ महत्त्वं केन विन्दति । प्रलयं चापवर्गं च भूतानां प्रभवाप्ययौ ।।"},
{"c": "14.35", "n": "21", "i": 70343, "v": "इत्युक्तः स मुनिश्रेष्ठैर्यदाह प्रपितामहः । तत्तेऽहं संप्रवक्ष्यामि शृणु शिष्य यथागमम् ।।"},
{"c": "14.35", "t": "ब्रह्मोवाच ।"},
{"c": "14.35", "n": "22", "i": 70344, "v": "सत्याद्भूतानि जातानि स्थावराणि चराणि च । तपसा तानि जीवन्ति इति तद्वित्त सुव्रताः ।।"},
{"c": "14.35", "n": "23", "i": 70345, "v": "स्वां योनिं पुनरागम्य वर्तन्ते स्वेन कर्मणा । सत्यं हि गुणसंयुक्तं नियतं पञ्चलक्षणम् ।।"},
{"c": "14.35", "n": "24", "i": 70346, "v": "ब्रह्म सत्यं तपः सत्यं सत्यं चैव प्रजापतिः । सत्याद्भूतानि जातानि भूतं सत्यमयं महत् ।।"},
{"c": "14.35", "n": "25", "i": 70347, "v": "तस्मात्सत्याश्रया विप्रा नित्यं योगपरायणाः । अतीतक्रोधसंतापा नियता धर्मसेतवः ।।"},
{"c": "14.35", "n": "26", "i": 70348, "v": "अन्योन्यनियतान्वैद्यान्धर्मसेतुप्रवर्तकान् । तानहं संप्रवक्ष्यामि शाश्वतान्लोकभावनान् ।।"},
{"c": "14.35", "n": "27", "i": 70349, "v": "चातुर्विद्यं तथा वर्णांश्चतुरश्चाश्रमान्पृथक् । धर्ममेकं चतुष्पादं नित्यमाहुर्मनीषिणः ।।"},
{"c": "14.35", "n": "28", "i": 70350, "v": "पन्थानं वः प्रवक्ष्यामि शिवं क्षेमकरं द्विजाः । नियतं ब्रह्मभावाय यातं पूर्वं मनीषिभिः ।।"},
{"c": "14.35", "n": "29", "i": 70351, "v": "गदतस्तं ममाद्येह पन्थानं दुर्विदं परम् । निबोधत महाभागा निखिलेन परं पदम् ।।"},
{"c": "14.35", "n": "30", "i": 70352, "v": "ब्रह्मचारिकमेवाहुराश्रमं प्रथमं पदम् । गार्हस्थ्यं तु द्वितीयं स्याद्वानप्रस्थमतः परम् । ततः परं तु विज्ञेयमध्यात्मं परमं पदम् ।।"},
{"c": "14.35", "n": "31", "i": 70353, "v": "ज्योतिराकाशमादित्यो वायुरिन्द्रः प्रजापतिः । नोपैति यावदध्यात्मं तावदेतान्न पश्यति । तस्योपायं प्रवक्ष्यामि पुरस्तात्तं निबोधत ।।"},
{"c": "14.35", "n": "32", "i": 70354, "v": "फलमूलानिलभुजां मुनीनां वसतां वने । वानप्रस्थं द्विजातीनां त्रयाणामुपदिश्यते ।।"},
{"c": "14.35", "n": "33", "i": 70355, "v": "सर्वेषामेव वर्णानां गार्हस्थ्यं तद्विधीयते । श्रद्धालक्षणमित्येवं धर्मं धीराः प्रचक्षते ।।"},
{"c": "14.35", "n": "34", "i": 70356, "v": "इत्येते देवयाना वः पन्थानः परिकीर्तिताः । सद्भिरध्यासिता धीरैः कर्मभिर्धर्मसेतवः ।।"},
{"c": "14.35", "n": "35", "i": 70357, "v": "एतेषां पृथगध्यास्ते यो धर्मं संशितव्रतः । कालात्पश्यति भूतानां सदैव प्रभवाप्ययौ ।।"},
{"c": "14.35", "n": "36", "i": 70358, "v": "अतस्तत्त्वानि वक्ष्यामि याथातथ्येन हेतुना । विषयस्थानि सर्वाणि वर्तमानानि भागशः ।।"},
{"c": "14.35", "n": "37", "i": 70359, "v": "महानात्मा तथाव्यक्तमहंकारस्तथैव च । इन्द्रियाणि दशैकं च महाभूतानि पञ्च च ।।"},
{"c": "14.35", "n": "38", "i": 70360, "v": "विशेषाः पञ्चभूतानामित्येषा वैदिकी श्रुतिः । चतुर्विंशतिरेषा वस्तत्त्वानां संप्रकीर्तिता ।।"},
{"c": "14.35", "n": "39", "i": 70361, "v": "तत्त्वानामथ यो वेद सर्वेषां प्रभवाप्ययौ । स धीरः सर्वभूतेषु न मोहमधिगच्छति ।।"},
{"c": "14.35", "n": "40", "i": 70362, "v": "तत्त्वानि यो वेदयते यथातथं; गुणांश्च सर्वानखिलाश्च देवताः । विधूतपाप्मा प्रविमुच्य बन्धनं; स सर्वलोकानमलान्समश्नुते ।।"},
{"c": "14.36", "t": "ब्रह्मोवाच ।"},
{"c": "14.36", "n": "1", "i": 70363, "v": "तदव्यक्तमनुद्रिक्तं सर्वव्यापि ध्रुवं स्थिरम् । नवद्वारं पुरं विद्यात्त्रिगुणं पञ्चधातुकम् ।।"},
{"c": "14.36", "n": "2", "i": 70364, "v": "एकादशपरिक्षेपं मनो व्याकरणात्मकम् । बुद्धिस्वामिकमित्येतत्परमेकादशं भवेत् ।।"},
{"c": "14.36", "n": "3", "i": 70365, "v": "त्रीणि स्रोतांसि यान्यस्मिन्नाप्यायन्ते पुनः पुनः । प्रणाड्यस्तिस्र एवैताः प्रवर्तन्ते गुणात्मिकाः ।।"},
{"c": "14.36", "n": "4", "i": 70366, "v": "तमो रजस्तथा सत्त्वं गुणानेतान्प्रचक्षते । अन्योन्यमिथुनाः सर्वे तथान्योन्यानुजीविनः ।।"},
{"c": "14.36", "n": "5", "i": 70367, "v": "अन्योन्यापाश्रयाश्चैव तथान्योन्यानुवर्तिनः । अन्योन्यव्यतिषक्ताश्च त्रिगुणाः पञ्च धातवः ।।"},
{"c": "14.36", "n": "6", "i": 70368, "v": "तमसो मिथुनं सत्त्वं सत्त्वस्य मिथुनं रजः । रजसश्चापि सत्त्वं स्यात्सत्त्वस्य मिथुनं तमः ।।"},
{"c": "14.36", "n": "7", "i": 70369, "v": "नियम्यते तमो यत्र रजस्तत्र प्रवर्तते । नियम्यते रजो यत्र सत्त्वं तत्र प्रवर्तते ।।"},
{"c": "14.36", "n": "8", "i": 70370, "v": "नैशात्मकं तमो विद्यात्त्रिगुणं मोहसंज्ञितम् । अधर्मलक्षणं चैव नियतं पापकर्मसु ।।"},
{"c": "14.36", "n": "9", "i": 70371, "v": "प्रवृत्त्यात्मकमेवाहू रजः पर्यायकारकम् । प्रवृत्तं सर्वभूतेषु दृश्यतोत्पत्तिलक्षणम् ।।"},
{"c": "14.36", "n": "10", "i": 70372, "v": "प्रकाशं सर्वभूतेषु लाघवं श्रद्दधानता । सात्त्विकं रूपमेवं तु लाघवं साधुसंमितम् ।।"},
{"c": "14.36", "n": "11", "i": 70373, "v": "एतेषां गुणतत्त्वं हि वक्ष्यते हेत्वहेतुभिः । समासव्यासयुक्तानि तत्त्वतस्तानि वित्त मे ।।"},
{"c": "14.36", "n": "12", "i": 70374, "v": "संमोहोऽज्ञानमत्यागः कर्मणामविनिर्णयः । स्वप्नः स्तम्भो भयं लोभः शोकः सुकृतदूषणम् ।।"},
{"c": "14.36", "n": "13", "i": 70375, "v": "अस्मृतिश्चाविपाकश्च नास्तिक्यं भिन्नवृत्तिता । निर्विशेषत्वमन्धत्वं जघन्यगुणवृत्तिता ।।"},
{"c": "14.36", "n": "14", "i": 70376, "v": "अकृते कृतमानित्वमज्ञाने ज्ञानमानिता । अमैत्री विकृतो भावो अश्रद्धा मूढभावना ।।"},
{"c": "14.36", "n": "15", "i": 70377, "v": "अनार्जवमसंज्ञत्वं कर्म पापमचेतना । गुरुत्वं सन्नभावत्वमसितत्वमवाग्गतिः ।।"},
{"c": "14.36", "n": "16", "i": 70378, "v": "सर्व एते गुणा विप्रास्तामसाः संप्रकीर्तिताः । ये चान्ये नियता भावा लोकेऽस्मिन्मोहसंज्ञिताः ।।"},
{"c": "14.36", "n": "17", "i": 70379, "v": "तत्र तत्र नियम्यन्ते सर्वे ते तामसा गुणाः । परिवादकथा नित्यं देवब्राह्मणवैदिकाः ।।"},
{"c": "14.36", "n": "18", "i": 70380, "v": "अत्यागश्चाभिमानश्च मोहो मन्युस्तथाक्षमा । मत्सरश्चैव भूतेषु तामसं वृत्तमिष्यते ।।"},
{"c": "14.36", "n": "19", "i": 70381, "v": "वृथारम्भाश्च ये केचिद्वृथादानानि यानि च । वृथाभक्षणमित्येतत्तामसं वृत्तमिष्यते ।।"},
{"c": "14.36", "n": "20", "i": 70382, "v": "अतिवादोऽतितिक्षा च मात्सर्यमतिमानिता । अश्रद्दधानता चैव तामसं वृत्तमिष्यते ।।"},
{"c": "14.36", "n": "21", "i": 70383, "v": "एवंविधास्तु ये केचिल्लोकेऽस्मिन्पापकर्मिणः । मनुष्या भिन्नमर्यादाः सर्वे ते तामसा जनाः ।।"},
{"c": "14.36", "n": "22", "i": 70384, "v": "तेषां योनिं प्रवक्ष्यामि नियतां पापकर्मणाम् । अवाङ्निरयभावाय तिर्यङ्निरयगामिनः ।।"},
{"c": "14.36", "n": "23", "i": 70385, "v": "स्थावराणि च भूतानि पशवो वाहनानि च । क्रव्यादा दन्दशूकाश्च कृमिकीटविहंगमाः ।।"},
{"c": "14.36", "n": "24", "i": 70386, "v": "अण्डजा जन्तवो ये च सर्वे चापि चतुष्पदाः । उन्मत्ता बधिरा मूका ये चान्ये पापरोगिणः ।।"},
{"c": "14.36", "n": "25", "i": 70387, "v": "मग्नास्तमसि दुर्वृत्ताः स्वकर्मकृतलक्षणाः । अवाक्स्रोतस इत्येते मग्नास्तमसि तामसाः ।।"},
{"c": "14.36", "n": "26", "i": 70388, "v": "तेषामुत्कर्षमुद्रेकं वक्ष्याम्यहमतः परम् । यथा ते सुकृताँल्लोकाँल्लभन्ते पुण्यकर्मिणः ।।"},
{"c": "14.36", "n": "27", "i": 70389, "v": "अन्यथा प्रतिपन्नास्तु विवृद्धा ये च कर्मसु । स्वकर्मनिरतानां च ब्राह्मणानां शुभैषिणाम् ।।"},
{"c": "14.36", "n": "28", "i": 70390, "v": "संस्कारेणोर्ध्वमायान्ति यतमानाः सलोकताम् । स्वर्गं गच्छन्ति देवानामित्येषा वैदिकी श्रुतिः ।।"},
{"c": "14.36", "n": "29", "i": 70391, "v": "अन्यथा प्रतिपन्नास्तु विवृद्धाः स्वेषु कर्मसु । पुनरावृत्तिधर्माणस्ते भवन्तीह मानुषाः ।।"},
{"c": "14.36", "n": "30", "i": 70392, "v": "पापयोनिं समापन्नाश्चण्डाला मूकचूचुकाः । वर्णान्पर्यायशश्चापि प्राप्नुवन्त्युत्तरोत्तरम् ।।"},
{"c": "14.36", "n": "31", "i": 70393, "v": "शूद्रयोनिमतिक्रम्य ये चान्ये तामसा गुणाः । स्रोतोमध्ये समागम्य वर्तन्ते तामसे गुणे ।।"},
{"c": "14.36", "n": "32", "i": 70394, "v": "अभिषङ्गस्तु कामेषु महामोह इति स्मृतः । ऋषयो मुनयो देवा मुह्यन्त्यत्र सुखेप्सवः ।।"},
{"c": "14.36", "n": "33", "i": 70395, "v": "तमो मोहो महामोहस्तामिस्रः क्रोधसंज्ञितः । मरणं त्वन्धतामिस्रं तामिस्रं क्रोध उच्यते ।।"},
{"c": "14.36", "n": "34", "i": 70396, "v": "भावतो गुणतश्चैव योनितश्चैव तत्त्वतः । सर्वमेतत्तमो विप्राः कीर्तितं वो यथाविधि ।।"},
{"c": "14.36", "n": "35", "i": 70397, "v": "को न्वेतद्बुध्यते साधु को न्वेतत्साधु पश्यति । अतत्त्वे तत्त्वदर्शी यस्तमसस्तत्त्वलक्षणम् ।।"},
{"c": "14.36", "n": "36", "i": 70398, "v": "तमोगुणा वो बहुधा प्रकीर्तिता; यथावदुक्तं च तमः परावरम् । नरो हि यो वेद गुणानिमान्सदा; स तामसैः सर्वगुणैः प्रमुच्यते ।।"},
{"c": "14.37", "t": "ब्रह्मोवाच ।"},
{"c": "14.37", "n": "1", "i": 70399, "v": "रजोऽहं वः प्रवक्ष्यामि याथातथ्येन सत्तमाः । निबोधत महाभागा गुणवृत्तं च सर्वशः ।।"},
{"c": "14.37", "n": "2", "i": 70400, "v": "संघातो रूपमायासः सुखदुःखे हिमातपौ । ऐश्वर्यं विग्रहः संधिर्हेतुवादोऽरतिः क्षमा ।।"},
{"c": "14.37", "n": "3", "i": 70401, "v": "बलं शौर्यं मदो रोषो व्यायामकलहावपि । ईर्ष्येप्सा पैशुनं युद्धं ममत्वं परिपालनम् ।।"},
{"c": "14.37", "n": "4", "i": 70402, "v": "वधबन्धपरिक्लेशाः क्रयो विक्रय एव च । निकृन्त छिन्धि भिन्धीति परमर्मावकर्तनम् ।।"},
{"c": "14.37", "n": "5", "i": 70403, "v": "उग्रं दारुणमाक्रोशः परवित्तानुशासनम् । लोकचिन्ता विचिन्ता च मत्सरः परिभाषणम् ।।"},
{"c": "14.37", "n": "6", "i": 70404, "v": "मृषावादो मृषादानं विकल्पः परिभाषणम् । निन्दा स्तुतिः प्रशंसा च प्रतापः परितर्पणम् ।।"},
{"c": "14.37", "n": "7", "i": 70405, "v": "परिचर्या च शुश्रूषा सेवा तृष्णा व्यपाश्रयः । व्यूहोऽनयः प्रमादश्च परितापः परिग्रहः ।।"},
{"c": "14.37", "n": "8", "i": 70406, "v": "संस्कारा ये च लोकेऽस्मिन्प्रवर्तन्ते पृथक्पृथक् । नृषु नारीषु भूतेषु द्रव्येषु शरणेषु च ।।"},
{"c": "14.37", "n": "9", "i": 70407, "v": "संतापोऽप्रत्ययश्चैव व्रतानि नियमाश्च ये । प्रदानमाशीर्युक्तं च सततं मे भवत्विति ।।"},
{"c": "14.37", "n": "10", "i": 70408, "v": "स्वधाकारो नमस्कारः स्वाहाकारो वषट्क्रिया । याजनाध्यापने चोभे तथैवाहुः परिग्रहम् ।।"},
{"c": "14.37", "n": "11", "i": 70409, "v": "इदं मे स्यादिदं मे स्यात्स्नेहो गुणसमुद्भवः । अभिद्रोहस्तथा माया निकृतिर्मान एव च ।।"},
{"c": "14.37", "n": "12", "i": 70410, "v": "स्तैन्यं हिंसा परीवादः परितापः प्रजागरः । स्तम्भो दम्भोऽथ रागश्च भक्तिः प्रीतिः प्रमोदनम् ।।"},
{"c": "14.37", "n": "13", "i": 70411, "v": "द्यूतं च जनवादश्च संबन्धाः स्त्रीकृताश्च ये । नृत्तवादित्रगीतानि प्रसङ्गा ये च केचन । सर्व एते गुणा विप्रा राजसाः संप्रकीर्तिताः ।।"},
{"c": "14.37", "n": "14", "i": 70412, "v": "भूतभव्यभविष्याणां भावानां भुवि भावनाः । त्रिवर्गनिरता नित्यं धर्मोऽर्थः काम इत्यपि ।।"},
{"c": "14.37", "n": "15", "i": 70413, "v": "कामवृत्ताः प्रमोदन्ते सर्वकामसमृद्धिभिः । अर्वाक्स्रोतस इत्येते तैजसा रजसावृताः ।।"},
{"c": "14.37", "n": "16", "i": 70414, "v": "अस्मिँल्लोके प्रमोदन्ते जायमानाः पुनः पुनः । प्रेत्यभाविकमीहन्त इह लौकिकमेव च । ददति प्रतिगृह्णन्ति जपन्त्यथ च जुह्वति ।।"},
{"c": "14.37", "n": "17", "i": 70415, "v": "रजोगुणा वो बहुधानुकीर्तिता; यथावदुक्तं गुणवृत्तमेव च । नरो हि यो वेद गुणानिमान्सदा; स राजसैः सर्वगुणैर्विमुच्यते ।।"},
{"c": "14.38", "t": "ब्रह्मोवाच ।"},
{"c": "14.38", "n": "1", "i": 70416, "v": "अतः परं प्रवक्ष्यामि तृतीयं गुणमुत्तमम् । सर्वभूतहितं लोके सतां धर्ममनिन्दितम् ।।"},
{"c": "14.38", "n": "2", "i": 70417, "v": "आनन्दः प्रीतिरुद्रेकः प्राकाश्यं सुखमेव च । अकार्पण्यमसंरम्भः संतोषः श्रद्दधानता ।।"},
{"c": "14.38", "n": "3", "i": 70418, "v": "क्षमा धृतिरहिंसा च समता सत्यमार्जवम् । अक्रोधश्चानसूया च शौचं दाक्ष्यं पराक्रमः ।।"},
{"c": "14.38", "n": "4", "i": 70419, "v": "मुधा ज्ञानं मुधा वृत्तं मुधा सेवा मुधा श्रमः । एवं यो युक्तधर्मः स्यात्सोऽमुत्रानन्त्यमश्नुते ।।"},
{"c": "14.38", "n": "5", "i": 70420, "v": "निर्ममो निरहंकारो निराशीः सर्वतः समः । अकामहत इत्येष सतां धर्मः सनातनः ।।"},
{"c": "14.38", "n": "6", "i": 70421, "v": "विश्रम्भो ह्रीस्तितिक्षा च त्यागः शौचमतन्द्रिता । आनृशंस्यमसंमोहो दया भूतेष्वपैशुनम् ।।"},
{"c": "14.38", "n": "7", "i": 70422, "v": "हर्षस्तुष्टिर्विस्मयश्च विनयः साधुवृत्तता । शान्तिकर्म विशुद्धिश्च शुभा बुद्धिर्विमोचनम् ।।"},
{"c": "14.38", "n": "8", "i": 70423, "v": "उपेक्षा ब्रह्मचर्यं च परित्यागश्च सर्वशः । निर्ममत्वमनाशीस्त्वमपरिक्रीतधर्मता ।।"},
{"c": "14.38", "n": "9", "i": 70424, "v": "मुधा दानं मुधा यज्ञो मुधाधीतं मुधा व्रतम् । मुधा प्रतिग्रहश्चैव मुधा धर्मो मुधा तपः ।।"},
{"c": "14.38", "n": "10", "i": 70425, "v": "एवंवृत्तास्तु ये केचिल्लोकेऽस्मिन्सत्त्वसंश्रयाः । ब्राह्मणा ब्रह्मयोनिस्थास्ते धीराः साधुदर्शिनः ।।"},
{"c": "14.38", "n": "11", "i": 70426, "v": "हित्वा सर्वाणि पापानि निःशोका ह्यजरामराः । दिवं प्राप्य तु ते धीराः कुर्वते वै ततस्ततः ।।"},
{"c": "14.38", "n": "12", "i": 70427, "v": "ईशित्वं च वशित्वं च लघुत्वं मनसश्च ते । विकुर्वते महात्मानो देवास्त्रिदिवगा इव ।।"},
{"c": "14.38", "n": "13", "i": 70428, "v": "ऊर्ध्वस्रोतस इत्येते देवा वैकारिकाः स्मृताः । विकुर्वते प्रकृत्या वै दिवं प्राप्तास्ततस्ततः । यद्यदिच्छन्ति तत्सर्वं भजन्ते विभजन्ति च ।।"},
{"c": "14.38", "n": "14", "i": 70429, "v": "इत्येतत्सात्त्विकं वृत्तं कथितं वो द्विजर्षभाः । एतद्विज्ञाय विधिवल्लभते यद्यदिच्छति ।।"},
{"c": "14.38", "n": "15", "i": 70430, "v": "प्रकीर्तिताः सत्त्वगुणा विशेषतो; यथावदुक्तं गुणवृत्तमेव च । नरस्तु यो वेद गुणानिमान्सदा; गुणान्स भुङ्क्ते न गुणैः स भुज्यते ।।"},
{"c": "14.39", "t": "ब्रह्मोवाच ।"},
{"c": "14.39", "n": "1", "i": 70431, "v": "नैव शक्या गुणा वक्तुं पृथक्त्वेनेह सर्वशः । अविच्छिन्नानि दृश्यन्ते रजः सत्त्वं तमस्तथा ।।"},
{"c": "14.39", "n": "2", "i": 70432, "v": "अन्योन्यमनुषज्जन्ते अन्योन्यं चानुजीविनः । अन्योन्यापाश्रयाः सर्वे तथान्योन्यानुवर्तिनः ।।"},
{"c": "14.39", "n": "3", "i": 70433, "v": "यावत्सत्त्वं तमस्तावद्वर्तते नात्र संशयः । यावत्तमश्च सत्त्वं च रजस्तावदिहोच्यते ।।"},
{"c": "14.39", "n": "4", "i": 70434, "v": "संहत्य कुर्वते यात्रां सहिताः संघचारिणः । संघातवृत्तयो ह्येते वर्तन्ते हेत्वहेतुभिः ।।"},
{"c": "14.39", "n": "5", "i": 70435, "v": "उद्रेकव्यतिरेकाणां तेषामन्योन्यवर्तिनाम् । वर्तते तद्यथान्यूनं व्यतिरिक्तं च सर्वशः ।।"},
{"c": "14.39", "n": "6", "i": 70436, "v": "व्यतिरिक्तं तमो यत्र तिर्यग्भावगतं भवेत् । अल्पं तत्र रजो ज्ञेयं सत्त्वं चाल्पतरं ततः ।।"},
{"c": "14.39", "n": "7", "i": 70437, "v": "उद्रिक्तं च रजो यत्र मध्यस्रोतोगतं भवेत् । अल्पं तत्र तमो ज्ञेयं सत्त्वं चाल्पतरं ततः ।।"},
{"c": "14.39", "n": "8", "i": 70438, "v": "उद्रिक्तं च यदा सत्त्वमूर्ध्वस्रोतोगतं भवेत् । अल्पं तत्र रजो ज्ञेयं तमश्चाल्पतरं ततः ।।"},
{"c": "14.39", "n": "9", "i": 70439, "v": "सत्त्वं वैकारिकं योनिरिन्द्रियाणां प्रकाशिका । न हि सत्त्वात्परो भावः कश्चिदन्यो विधीयते ।।"},
{"c": "14.39", "n": "10", "i": 70440, "v": "ऊर्ध्वं गच्छन्ति सत्त्वस्था मध्ये तिष्ठन्ति राजसाः । जघन्यगुणसंयुक्ता यान्त्यधस्तामसा जनाः ।।"},
{"c": "14.39", "n": "11", "i": 70441, "v": "तमः शूद्रे रजः क्षत्रे ब्राह्मणे सत्त्वमुत्तमम् । इत्येवं त्रिषु वर्णेषु विवर्तन्ते गुणास्त्रयः ।।"},
{"c": "14.39", "n": "12", "i": 70442, "v": "दूरादपि हि दृश्यन्ते सहिताः संघचारिणः । तमः सत्त्वं रजश्चैव पृथक्त्वं नानुशुश्रुम ।।"},
{"c": "14.39", "n": "13", "i": 70443, "v": "दृष्ट्वा चादित्यमुद्यन्तं कुचोराणां भयं भवेत् । अध्वगाः परितप्येरंस्तृष्णार्ता दुःखभागिनः ।।"},
{"c": "14.39", "n": "14", "i": 70444, "v": "आदित्यः सत्त्वमुद्दिष्टं कुचोरास्तु यथा तमः । परितापोऽध्वगानां च राजसो गुण उच्यते ।।"},
{"c": "14.39", "n": "15", "i": 70445, "v": "प्राकाश्यं सत्त्वमादित्ये संतापो राजसो गुणः । उपप्लवस्तु विज्ञेयस्तामसस्तस्य पर्वसु ।।"},
{"c": "14.39", "n": "16", "i": 70446, "v": "एवं ज्योतिःषु सर्वेषु विवर्तन्ते गुणास्त्रयः । पर्यायेण च वर्तन्ते तत्र तत्र तथा तथा ।।"},
{"c": "14.39", "n": "17", "i": 70447, "v": "स्थावरेषु च भूतेषु तिर्यग्भावगतं तमः । राजसास्तु विवर्तन्ते स्नेहभावस्तु सात्त्विकः ।।"},
{"c": "14.39", "n": "18", "i": 70448, "v": "अहस्त्रिधा तु विज्ञेयं त्रिधा रात्रिर्विधीयते । मासार्धमासवर्षाणि ऋतवः संधयस्तथा ।।"},
{"c": "14.39", "n": "19", "i": 70449, "v": "त्रिधा दानानि दीयन्ते त्रिधा यज्ञः प्रवर्तते । त्रिधा लोकास्त्रिधा वेदास्त्रिधा विद्यास्त्रिधा गतिः ।।"},
{"c": "14.39", "n": "20", "i": 70450, "v": "भूतं भव्यं भविष्यच्च धर्मोऽर्थः काम इत्यपि । प्राणापानावुदानश्चाप्येत एव त्रयो गुणाः ।।"},
{"c": "14.39", "n": "21", "i": 70451, "v": "यत्किंचिदिह वै लोके सर्वमेष्वेव तत्त्रिषु । त्रयो गुणाः प्रवर्तन्ते अव्यक्ता नित्यमेव तु । सत्त्वं रजस्तमश्चैव गुणसर्गः सनातनः ।।"},
{"c": "14.39", "n": "22", "i": 70452, "v": "तमोऽव्यक्तं शिवं नित्यमजं योनिः सनातनः । प्रकृतिर्विकारः प्रलयः प्रधानं प्रभवाप्ययौ ।।"},
{"c": "14.39", "n": "23", "i": 70453, "v": "अनुद्रिक्तमनूनं च ह्यकम्पमचलं ध्रुवम् । सदसच्चैव तत्सर्वमव्यक्तं त्रिगुणं स्मृतम् । ज्ञेयानि नामधेयानि नरैरध्यात्मचिन्तकैः ।।"},
{"c": "14.39", "n": "24", "i": 70454, "v": "अव्यक्तनामानि गुणांश्च तत्त्वतो; यो वेद सर्वाणि गतीश्च केवलाः । विमुक्तदेहः प्रविभागतत्त्ववि;त्स मुच्यते सर्वगुणैर्निरामयः ।।"},
{"c": "14.40", "t": "ब्रह्मोवाच ।"},
{"c": "14.40", "n": "1", "i": 70455, "v": "अव्यक्तात्पूर्वमुत्पन्नो महानात्मा महामतिः । आदिर्गुणानां सर्वेषां प्रथमः सर्ग उच्यते ।।"},
{"c": "14.40", "n": "2", "i": 70456, "v": "महानात्मा मतिर्विष्णुर्विश्वः शंभुश्च वीर्यवान् । बुद्धिः प्रज्ञोपलब्धिश्च तथा ख्यातिर्धृतिः स्मृतिः ।।"},
{"c": "14.40", "n": "3", "i": 70457, "v": "पर्यायवाचकैः शब्दैर्महानात्मा विभाव्यते । तं जानन्ब्राह्मणो विद्वान्न प्रमोहं निगच्छति ।।"},
{"c": "14.40", "n": "4", "i": 70458, "v": "सर्वतःपाणिपादश्च सर्वतोक्षिशिरोमुखः । सर्वतःश्रुतिमाँल्लोके सर्वं व्याप्य स तिष्ठति ।।"},
{"c": "14.40", "n": "5", "i": 70459, "v": "महाप्रभार्चिः पुरुषः सर्वस्य हृदि निश्रितः । अणिमा लघिमा प्राप्तिरीशानो ज्योतिरव्ययः ।।"},
{"c": "14.40", "n": "6", "i": 70460, "v": "तत्र बुद्धिमतां लोकाः संन्यासनिरताश्च ये । ध्यानिनो नित्ययोगाश्च सत्यसंधा जितेन्द्रियाः ।।"},
{"c": "14.40", "n": "7", "i": 70461, "v": "ज्ञानवन्तश्च ये केचिदलुब्धा जितमन्यवः । प्रसन्नमनसो धीरा निर्ममा निरहंकृताः । विमुक्ताः सर्व एवैते महत्त्वमुपयान्ति वै ।।"},
{"c": "14.40", "n": "8", "i": 70462, "v": "आत्मनो महतो वेद यः पुण्यां गतिमुत्तमाम् । स धीरः सर्वलोकेषु न मोहमधिगच्छति । विष्णुरेवादिसर्गेषु स्वयंभूर्भवति प्रभुः ।।"},
{"c": "14.40", "n": "9", "i": 70463, "v": "एवं हि यो वेद गुहाशयं प्रभुं; नरः पुराणं पुरुषं विश्वरूपम् । हिरण्मयं बुद्धिमतां परां गतिं; स बुद्धिमान्बुद्धिमतीत्य तिष्ठति ।।"},
{"c": "14.41", "t": "ब्रह्मोवाच ।"},
{"c": "14.41", "n": "1", "i": 70464, "v": "य उत्पन्नो महान्पूर्वमहंकारः स उच्यते । अहमित्येव संभूतो द्वितीयः सर्ग उच्यते ।।"},
{"c": "14.41", "n": "2", "i": 70465, "v": "अहंकारश्च भूतादिर्वैकारिक इति स्मृतः । तेजसश्चेतना धातुः प्रजासर्गः प्रजापतिः ।।"},
{"c": "14.41", "n": "3", "i": 70466, "v": "देवानां प्रभवो देवो मनसश्च त्रिलोककृत् । अहमित्येव तत्सर्वमभिमन्ता स उच्यते ।।"},
{"c": "14.41", "n": "4", "i": 70467, "v": "अध्यात्मज्ञाननित्यानां मुनीनां भावितात्मनाम् । स्वाध्यायक्रतुसिद्धानामेष लोकः सनातनः ।।"},
{"c": "14.41", "n": "5", "i": 70468, "v": "अहंकारेणाहरतो गुणानिमा;न्भूतादिरेवं सृजते स भूतकृत् । वैकारिकः सर्वमिदं विचेष्टते; स्वतेजसा रञ्जयते जगत्तथा ।।"},
{"c": "14.42", "t": "ब्रह्मोवाच ।"},
{"c": "14.42", "n": "1", "i": 70469, "v": "अहंकारात्प्रसूतानि महाभूतानि पञ्च वै । पृथिवी वायुराकाशमापो ज्योतिश्च पञ्चमम् ।।"},
{"c": "14.42", "n": "2", "i": 70470, "v": "तेषु भूतानि मुह्यन्ते महाभूतेषु पञ्चसु । शब्दस्पर्शनरूपेषु रसगन्धक्रियासु च ।।"},
{"c": "14.42", "n": "3", "i": 70471, "v": "महाभूतविनाशान्ते प्रलये प्रत्युपस्थिते । सर्वप्राणभृतां धीरा महदुत्पद्यते भयम् ।।"},
{"c": "14.42", "n": "4", "i": 70472, "v": "यद्यस्माज्जायते भूतं तत्र तत्प्रविलीयते । लीयन्ते प्रतिलोमानि जायन्ते चोत्तरोत्तरम् ।।"},
{"c": "14.42", "n": "5", "i": 70473, "v": "ततः प्रलीने सर्वस्मिन्भूते स्थावरजङ्गमे । स्मृतिमन्तस्तदा धीरा न लीयन्ते कदाचन ।।"},
{"c": "14.42", "n": "6", "i": 70474, "v": "शब्दः स्पर्शस्तथा रूपं रसो गन्धश्च पञ्चमः । क्रियाकारणयुक्ताः स्युरनित्या मोहसंज्ञिताः ।।"},
{"c": "14.42", "n": "7", "i": 70475, "v": "लोभप्रजनसंयुक्ता निर्विशेषा ह्यकिंचनाः । मांसशोणितसंघाता अन्योन्यस्योपजीविनः ।।"},
{"c": "14.42", "n": "8", "i": 70476, "v": "बहिरात्मान इत्येते दीनाः कृपणवृत्तयः । प्राणापानावुदानश्च समानो व्यान एव च ।।"},
{"c": "14.42", "n": "9", "i": 70477, "v": "अन्तरात्मेति चाप्येते नियताः पञ्च वायवः । वाङ्मनोबुद्धिरित्येभिः सार्धमष्टात्मकं जगत् ।।"},
{"c": "14.42", "n": "10", "i": 70478, "v": "त्वग्घ्राणश्रोत्रचक्षूंषि रसनं वाक्च संयता । विशुद्धं च मनो यस्य बुद्धिश्चाव्यभिचारिणी ।।"},
{"c": "14.42", "n": "11", "i": 70479, "v": "अष्टौ यस्याग्नयो ह्येते न दहन्ते मनः सदा । स तद्ब्रह्म शुभं याति यस्माद्भूयो न विद्यते ।।"},
{"c": "14.42", "n": "12", "i": 70480, "v": "एकादश च यान्याहुरिन्द्रियाणि विशेषतः । अहंकारप्रसूतानि तानि वक्ष्याम्यहं द्विजाः ।।"},
{"c": "14.42", "n": "13", "i": 70481, "v": "श्रोत्रं त्वक्चक्षुषी जिह्वा नासिका चैव पञ्चमी । पादौ पायुरुपस्थं च हस्तौ वाग्दशमी भवेत् ।।"},
{"c": "14.42", "n": "14", "i": 70482, "v": "इन्द्रियग्राम इत्येष मन एकादशं भवेत् । एतं ग्रामं जयेत्पूर्वं ततो ब्रह्म प्रकाशते ।।"},
{"c": "14.42", "n": "15", "i": 70483, "v": "बुद्धीन्द्रियाणि पञ्चाहुः पञ्च कर्मेन्द्रियाणि च । श्रोत्रादीन्यपि पञ्चाहुर्बुद्धियुक्तानि तत्त्वतः ।।"},
{"c": "14.42", "n": "16", "i": 70484, "v": "अविशेषाणि चान्यानि कर्मयुक्तानि तानि तु । उभयत्र मनो ज्ञेयं बुद्धिर्द्वादशमी भवेत् ।।"},
{"c": "14.42", "n": "17", "i": 70485, "v": "इत्युक्तानीन्द्रियाणीमान्येकादश मया क्रमात् । मन्यन्ते कृतमित्येव विदित्वैतानि पण्डिताः ।।"},
{"c": "14.42", "n": "18", "i": 70486, "v": "त्रीणि स्थानानि भूतानां चतुर्थं नोपपद्यते । स्थलमापस्तथाकाशं जन्म चापि चतुर्विधम् ।।"},
{"c": "14.42", "n": "19", "i": 70487, "v": "अण्डजोद्भिज्जसंस्वेदजरायुजमथापि च । चतुर्धा जन्म इत्येतद्भूतग्रामस्य लक्ष्यते ।।"},
{"c": "14.42", "n": "20", "i": 70488, "v": "अचराण्यपि भूतानि खेचराणि तथैव च । अण्डजानि विजानीयात्सर्वांश्चैव सरीसृपान् ।।"},
{"c": "14.42", "n": "21", "i": 70489, "v": "संस्वेदाः कृमयः प्रोक्ता जन्तवश्च तथाविधाः । जन्म द्वितीयमित्येतज्जघन्यतरमुच्यते ।।"},
{"c": "14.42", "n": "22", "i": 70490, "v": "भित्त्वा तु पृथिवीं यानि जायन्ते कालपर्ययात् । उद्भिज्जानीति तान्याहुर्भूतानि द्विजसत्तमाः ।।"},
{"c": "14.42", "n": "23", "i": 70491, "v": "द्विपादबहुपादानि तिर्यग्गतिमतीनि च । जरायुजानि भूतानि वित्त तान्यपि सत्तमाः ।।"},
{"c": "14.42", "n": "24", "i": 70492, "v": "द्विविधापीह विज्ञेया ब्रह्मयोनिः सनातना । तपः कर्म च यत्पुण्यमित्येष विदुषां नयः ।।"},
{"c": "14.42", "n": "25", "i": 70493, "v": "द्विविधं कर्म विज्ञेयमिज्या दानं च यन्मखे । जातस्याध्ययनं पुण्यमिति वृद्धानुशासनम् ।।"},
{"c": "14.42", "n": "26", "i": 70494, "v": "एतद्यो वेद विधिवत्स मुक्तः स्याद्द्विजर्षभाः । विमुक्तः सर्वपापेभ्य इति चैव निबोधत ।।"},
{"c": "14.42", "n": "27", "i": 70495, "v": "आकाशं प्रथमं भूतं श्रोत्रमध्यात्ममुच्यते । अधिभूतं तथा शब्दो दिशस्तत्राधिदैवतम् ।।"},
{"c": "14.42", "n": "28", "i": 70496, "v": "द्वितीयं मारुतो भूतं त्वगध्यात्मं च विश्रुतम् । स्प्रष्टव्यमधिभूतं च विद्युत्तत्राधिदैवतम् ।।"},
{"c": "14.42", "n": "29", "i": 70497, "v": "तृतीयं ज्योतिरित्याहुश्चक्षुरध्यात्ममुच्यते । अधिभूतं ततो रूपं सूर्यस्तत्राधिदैवतम् ।।"},
{"c": "14.42", "n": "30", "i": 70498, "v": "चतुर्थमापो विज्ञेयं जिह्वा चाध्यात्ममिष्यते । अधिभूतं रसश्चात्र सोमस्तत्राधिदैवतम् ।।"},
{"c": "14.42", "n": "31", "i": 70499, "v": "पृथिवी पञ्चमं भूतं घ्राणश्चाध्यात्ममिष्यते । अधिभूतं तथा गन्धो वायुस्तत्राधिदैवतम् ।।"},
{"c": "14.42", "n": "32", "i": 70500, "v": "एष पञ्चसु भूतेषु चतुष्टयविधिः स्मृतः । अतः परं प्रवक्ष्यामि सर्वं त्रिविधमिन्द्रियम् ।।"},
{"c": "14.42", "n": "33", "i": 70501, "v": "पादावध्यात्ममित्याहुर्ब्राह्मणास्तत्त्वदर्शिनः । अधिभूतं तु गन्तव्यं विष्णुस्तत्राधिदैवतम् ।।"},
{"c": "14.42", "n": "34", "i": 70502, "v": "अवाग्गतिरपानश्च पायुरध्यात्ममिष्यते । अधिभूतं विसर्गश्च मित्रस्तत्राधिदैवतम् ।।"},
{"c": "14.42", "n": "35", "i": 70503, "v": "प्रजनः सर्वभूतानामुपस्थोऽध्यात्ममुच्यते । अधिभूतं तथा शुक्रं दैवतं च प्रजापतिः ।।"},
{"c": "14.42", "n": "36", "i": 70504, "v": "हस्तावध्यात्ममित्याहुरध्यात्मविदुषो जनाः । अधिभूतं तु कर्माणि शक्रस्तत्राधिदैवतम् ।।"},
{"c": "14.42", "n": "37", "i": 70505, "v": "वैश्वदेवी मनःपूर्वा वागध्यात्ममिहोच्यते । वक्तव्यमधिभूतं च वह्निस्तत्राधिदैवतम् ।।"},
{"c": "14.42", "n": "38", "i": 70506, "v": "अध्यात्मं मन इत्याहुः पञ्चभूतानुचारकम् । अधिभूतं च मन्तव्यं चन्द्रमाश्चाधिदैवतम् ।।"},
{"c": "14.42", "n": "39", "i": 70507, "v": "अध्यात्मं बुद्धिरित्याहुः षडिन्द्रियविचारिणी । अधिभूतं तु विज्ञेयं ब्रह्मा तत्राधिदैवतम् ।।"},
{"c": "14.42", "n": "40", "i": 70508, "v": "यथावदध्यात्मविधिरेष वः कीर्तितो मया । ज्ञानमस्य हि धर्मज्ञाः प्राप्तं बुद्धिमतामिह ।।"},
{"c": "14.42", "n": "41", "i": 70509, "v": "इन्द्रियाणीन्द्रियार्थाश्च महाभूतानि पञ्च च । सर्वाण्येतानि संधाय मनसा संप्रधारयेत् ।।"},
{"c": "14.42", "n": "42", "i": 70510, "v": "क्षीणे मनसि सर्वस्मिन्न जन्मसुखमिष्यते । ज्ञानसंपन्नसत्त्वानां तत्सुखं विदुषां मतम् ।।"},
{"c": "14.42", "n": "43", "i": 70511, "v": "अतः परं प्रवक्ष्यामि सूक्ष्मभावकरीं शिवाम् । निवृत्तिं सर्वभूतेषु मृदुना दारुणेन वा ।।"},
{"c": "14.42", "n": "44", "i": 70512, "v": "गुणागुणमनासङ्गमेकचर्यमनन्तरम् । एतद्ब्राह्मणतो वृत्तमाहुरेकपदं सुखम् ।।"},
{"c": "14.42", "n": "45", "i": 70513, "v": "विद्वान्कूर्म इवाङ्गानि कामान्संहृत्य सर्वशः । विरजाः सर्वतो मुक्तो यो नरः स सुखी सदा ।।"},
{"c": "14.42", "n": "46", "i": 70514, "v": "कामानात्मनि संयम्य क्षीणतृष्णः समाहितः । सर्वभूतसुहृन्मैत्रो ब्रह्मभूयं स गच्छति ।।"},
{"c": "14.42", "n": "47", "i": 70515, "v": "इन्द्रियाणां निरोधेन सर्वेषां विषयैषिणाम् । मुनेर्जनपदत्यागादध्यात्माग्निः समिध्यते ।।"},
{"c": "14.42", "n": "48", "i": 70516, "v": "यथाग्निरिन्धनैरिद्धो महाज्योतिः प्रकाशते । तथेन्द्रियनिरोधेन महानात्मा प्रकाशते ।।"},
{"c": "14.42", "n": "49", "i": 70517, "v": "यदा पश्यति भूतानि प्रसन्नात्मात्मनो हृदि । स्वयंयोनिस्तदा सूक्ष्मात्सूक्ष्ममाप्नोत्यनुत्तमम् ।।"},
{"c": "14.42", "n": "50", "i": 70518, "v": "अग्नी रूपं पयः स्रोतो वायुः स्पर्शनमेव च । मही पङ्कधरं घोरमाकाशं श्रवणं तथा ।।"},
{"c": "14.42", "n": "51", "i": 70519, "v": "रागशोकसमाविष्टं पञ्चस्रोतःसमावृतम् । पञ्चभूतसमायुक्तं नवद्वारं द्विदैवतम् ।।"},
{"c": "14.42", "n": "52", "i": 70520, "v": "रजस्वलमथादृश्यं त्रिगुणं च त्रिधातुकम् । संसर्गाभिरतं मूढं शरीरमिति धारणा ।।"},
{"c": "14.42", "n": "53", "i": 70521, "v": "दुश्चरं जीवलोकेऽस्मिन्सत्त्वं प्रति समाश्रितम् । एतदेव हि लोकेऽस्मिन्कालचक्रं प्रवर्तते ।।"},
{"c": "14.42", "n": "54", "i": 70522, "v": "एतन्महार्णवं घोरमगाधं मोहसंज्ञितम् । विसृजेत्संक्षिपेच्चैव बोधयेत्सामरं जगत् ।।"},
{"c": "14.42", "n": "55", "i": 70523, "v": "कामक्रोधौ भयं मोहमभिद्रोहमथानृतम् । इन्द्रियाणां निरोधेन स तांस्त्यजति दुस्त्यजान् ।।"},
{"c": "14.42", "n": "56", "i": 70524, "v": "यस्यैते निर्जिता लोके त्रिगुणाः पञ्च धातवः । व्योम्नि तस्य परं स्थानमनन्तमथ लक्ष्यते ।।"},
{"c": "14.42", "n": "57", "i": 70525, "v": "कामकूलामपारान्तां मनःस्रोतोभयावहाम् । नदीं दुर्गह्रदां तीर्णः कामक्रोधावुभौ जयेत् ।।"},
{"c": "14.42", "n": "58", "i": 70526, "v": "स सर्वदोषनिर्मुक्तस्ततः पश्यति यत्परम् । मनो मनसि संधाय पश्यत्यात्मानमात्मनि ।।"},
{"c": "14.42", "n": "59", "i": 70527, "v": "सर्ववित्सर्वभूतेषु वीक्षत्यात्मानमात्मनि । एकधा बहुधा चैव विकुर्वाणस्ततस्ततः ।।"},
{"c": "14.42", "n": "60", "i": 70528, "v": "ध्रुवं पश्यति रूपाणि दीपाद्दीपशतं यथा । स वै विष्णुश्च मित्रश्च वरुणोऽग्निः प्रजापतिः ।।"},
{"c": "14.42", "n": "61", "i": 70529, "v": "स हि धाता विधाता च स प्रभुः सर्वतोमुखः । हृदयं सर्वभूतानां महानात्मा प्रकाशते ।।"},
{"c": "14.42", "n": "62", "i": 70530, "v": "तं विप्रसंघाश्च सुरासुराश्च; यक्षाः पिशाचाः पितरो वयांसि । रक्षोगणा भूतगणाश्च सर्वे; महर्षयश्चैव सदा स्तुवन्ति ।।"},
{"c": "14.43", "t": "ब्रह्मोवाच ।"},
{"c": "14.43", "n": "1", "i": 70531, "v": "मनुष्याणां तु राजन्यः क्षत्रियो मध्यमो गुणः । कुञ्जरो वाहनानां च सिंहश्चारण्यवासिनाम् ।।"},
{"c": "14.43", "n": "2", "i": 70532, "v": "अविः पशूनां सर्वेषामाखुश्च बिलवासिनाम् । गवां गोवृषभश्चैव स्त्रीणां पुरुष एव च ।।"},
{"c": "14.43", "n": "3", "i": 70533, "v": "न्यग्रोधो जम्बुवृक्षश्च पिप्पलः शाल्मलिस्तथा । शिंशपा मेषशृङ्गश्च तथा कीचकवेणवः । एते द्रुमाणां राजानो लोकेऽस्मिन्नात्र संशयः ।।"},
{"c": "14.43", "n": "4", "i": 70534, "v": "हिमवान्पारियात्रश्च सह्यो विन्ध्यस्त्रिकूटवान् । श्वेतो नीलश्च भासश्च काष्ठवांश्चैव पर्वतः ।।"},
{"c": "14.43", "n": "5", "i": 70535, "v": "शुभस्कन्धो महेन्द्रश्च माल्यवान्पर्वतस्तथा । एते पर्वतराजानो गणानां मरुतस्तथा ।।"},
{"c": "14.43", "n": "6", "i": 70536, "v": "सूर्यो ग्रहाणामधिपो नक्षत्राणां च चन्द्रमाः । यमः पितॄणामधिपः सरितामथ सागरः ।।"},
{"c": "14.43", "n": "7", "i": 70537, "v": "अम्भसां वरुणो राजा सत्त्वानां मित्र उच्यते । अर्कोऽधिपतिरुष्णानां ज्योतिषामिन्दुरुच्यते ।।"},
{"c": "14.43", "n": "8", "i": 70538, "v": "अग्निर्भूतपतिर्नित्यं ब्राह्मणानां बृहस्पतिः । ओषधीनां पतिः सोमो विष्णुर्बलवतां वरः ।।"},
{"c": "14.43", "n": "9", "i": 70539, "v": "त्वष्टाधिराजो रूपाणां पशूनामीश्वरः शिवः । दक्षिणानां तथा यज्ञो वेदानामृषयस्तथा ।।"},
{"c": "14.43", "n": "10", "i": 70540, "v": "दिशामुदीची विप्राणां सोमो राजा प्रतापवान् । कुबेरः सर्वयक्षाणां देवतानां पुरंदरः । एष भूतादिकः सर्गः प्रजानां च प्रजापतिः ।।"},
{"c": "14.43", "n": "11", "i": 70541, "v": "सर्वेषामेव भूतानामहं ब्रह्ममयो महान् । भूतं परतरं मत्तो विष्णोर्वापि न विद्यते ।।"},
{"c": "14.43", "n": "12", "i": 70542, "v": "राजाधिराजः सर्वासां विष्णुर्ब्रह्ममयो महान् । ईश्वरं तं विजानीमः स विभुः स प्रजापतिः ।।"},
{"c": "14.43", "n": "13", "i": 70543, "v": "नरकिंनरयक्षाणां गन्धर्वोरगरक्षसाम् । देवदानवनागानां सर्वेषामीश्वरो हि सः ।।"},
{"c": "14.43", "n": "14", "i": 70544, "v": "भगदेवानुयातानां सर्वासां वामलोचना । माहेश्वरी महादेवी प्रोच्यते पार्वतीति या ।।"},
{"c": "14.43", "n": "15", "i": 70545, "v": "उमां देवीं विजानीत नारीणामुत्तमां शुभाम् । रतीनां वसुमत्यस्तु स्त्रीणामप्सरसस्तथा ।।"},
{"c": "14.43", "n": "16", "i": 70546, "v": "धर्मकामाश्च राजानो ब्राह्मणा धर्मलक्षणाः । तस्माद्राजा द्विजातीनां प्रयतेतेह रक्षणे ।।"},
{"c": "14.43", "n": "17", "i": 70547, "v": "राज्ञां हि विषये येषामवसीदन्ति साधवः । हीनास्ते स्वगुणैः सर्वैः प्रेत्यावाङ्मार्गगामिनः ।।"},
{"c": "14.43", "n": "18", "i": 70548, "v": "राज्ञां तु विषये येषां साधवः परिरक्षिताः । तेऽस्मिँल्लोके प्रमोदन्ते प्रेत्य चानन्त्यमेव च । प्राप्नुवन्ति महात्मान इति वित्त द्विजर्षभाः ।।"},
{"c": "14.43", "n": "19", "i": 70549, "v": "अत ऊर्ध्वं प्रवक्ष्यामि नियतं धर्मलक्षणम् । अहिंसालक्षणो धर्मो हिंसा चाधर्मलक्षणा ।।"},
{"c": "14.43", "n": "20", "i": 70550, "v": "प्रकाशलक्षणा देवा मनुष्याः कर्मलक्षणाः । शब्दलक्षणमाकाशं वायुस्तु स्पर्शलक्षणः ।।"},
{"c": "14.43", "n": "21", "i": 70551, "v": "ज्योतिषां लक्षणं रूपमापश्च रसलक्षणाः । धरणी सर्वभूतानां पृथिवी गन्धलक्षणा ।।"},
{"c": "14.43", "n": "22", "i": 70552, "v": "स्वरव्यञ्जनसंस्कारा भारती सत्यलक्षणा । मनसो लक्षणं चिन्ता तथोक्ता बुद्धिरन्वयात् ।।"},
{"c": "14.43", "n": "23", "i": 70553, "v": "मनसा चिन्तयानोऽर्थान्बुद्ध्या चैव व्यवस्यति । बुद्धिर्हि व्यवसायेन लक्ष्यते नात्र संशयः ।।"},
{"c": "14.43", "n": "24", "i": 70554, "v": "लक्षणं महतो ध्यानमव्यक्तं साधुलक्षणम् । प्रवृत्तिलक्षणो योगो ज्ञानं संन्यासलक्षणम् ।।"},
{"c": "14.43", "n": "25", "i": 70555, "v": "तस्माज्ज्ञानं पुरस्कृत्य संन्यसेदिह बुद्धिमान् । संन्यासी ज्ञानसंयुक्तः प्राप्नोति परमां गतिम् । अतीतोऽद्वंद्वमभ्येति तमोमृत्युजरातिगम् ।।"},
{"c": "14.43", "n": "26", "i": 70556, "v": "धर्मलक्षणसंयुक्तमुक्तं वो विधिवन्मया । गुणानां ग्रहणं सम्यग्वक्ष्याम्यहमतः परम् ।।"},
{"c": "14.43", "n": "27", "i": 70557, "v": "पार्थिवो यस्तु गन्धो वै घ्राणेनेह स गृह्यते । घ्राणस्थश्च तथा वायुर्गन्धज्ञाने विधीयते ।।"},
{"c": "14.43", "n": "28", "i": 70558, "v": "अपां धातुरसो नित्यं जिह्वया स तु गृह्यते । जिह्वास्थश्च तथा सोमो रसज्ञाने विधीयते ।।"},
{"c": "14.43", "n": "29", "i": 70559, "v": "ज्योतिषश्च गुणो रूपं चक्षुषा तच्च गृह्यते । चक्षुःस्थश्च तथादित्यो रूपज्ञाने विधीयते ।।"},
{"c": "14.43", "n": "30", "i": 70560, "v": "वायव्यस्तु तथा स्पर्शस्त्वचा प्रज्ञायते च सः । त्वक्स्थश्चैव तथा वायुः स्पर्शज्ञाने विधीयते ।।"},
{"c": "14.43", "n": "31", "i": 70561, "v": "आकाशस्य गुणो घोषः श्रोत्रेण स तु गृह्यते । श्रोत्रस्थाश्च दिशः सर्वाः शब्दज्ञाने प्रकीर्तिताः ।।"},
{"c": "14.43", "n": "32", "i": 70562, "v": "मनसस्तु गुणश्चिन्ता प्रज्ञया स तु गृह्यते । हृदिस्थचेतनाधातुर्मनोज्ञाने विधीयते ।।"},
{"c": "14.43", "n": "33", "i": 70563, "v": "बुद्धिरध्यवसायेन ध्यानेन च महांस्तथा । निश्चित्य ग्रहणं नित्यमव्यक्तं नात्र संशयः ।।"},
{"c": "14.43", "n": "34", "i": 70564, "v": "अलिङ्गग्रहणो नित्यः क्षेत्रज्ञो निर्गुणात्मकः । तस्मादलिङ्गः क्षेत्रज्ञः केवलं ज्ञानलक्षणः ।।"},
{"c": "14.43", "n": "35", "i": 70565, "v": "अव्यक्तं क्षेत्रमुद्दिष्टं गुणानां प्रभवाप्ययम् । सदा पश्याम्यहं लीनं विजानामि शृणोमि च ।।"},
{"c": "14.43", "n": "36", "i": 70566, "v": "पुरुषस्तद्विजानीते तस्मात्क्षेत्रज्ञ उच्यते । गुणवृत्तं तथा कृत्स्नं क्षेत्रज्ञः परिपश्यति ।।"},
{"c": "14.43", "n": "37", "i": 70567, "v": "आदिमध्यावसानान्तं सृज्यमानमचेतनम् । न गुणा विदुरात्मानं सृज्यमानं पुनः पुनः ।।"},
{"c": "14.43", "n": "38", "i": 70568, "v": "न सत्यं वेद वै कश्चित्क्षेत्रज्ञस्त्वेव विन्दति । गुणानां गुणभूतानां यत्परं परतो महत् ।।"},
{"c": "14.43", "n": "39", "i": 70569, "v": "तस्माद्गुणांश्च तत्त्वं च परित्यज्येह तत्त्ववित् । क्षीणदोषो गुणान्हित्वा क्षेत्रज्ञं प्रविशत्यथ ।।"},
{"c": "14.43", "n": "40", "i": 70570, "v": "निर्द्वंद्वो निर्नमस्कारो निःस्वधाकार एव च । अचलश्चानिकेतश्च क्षेत्रज्ञः स परो विभुः ।।"},
{"c": "14.44", "t": "ब्रह्मोवाच ।"},
{"c": "14.44", "n": "1", "i": 70571, "v": "यदादिमध्यपर्यन्तं ग्रहणोपायमेव च । नामलक्षणसंयुक्तं सर्वं वक्ष्यामि तत्त्वतः ।।"},
{"c": "14.44", "n": "2", "i": 70572, "v": "अहः पूर्वं ततो रात्रिर्मासाः शुक्लादयः स्मृताः । श्रविष्ठादीनि ऋक्षाणि ऋतवः शिशिरादयः ।।"},
{"c": "14.44", "n": "3", "i": 70573, "v": "भूमिरादिस्तु गन्धानां रसानामाप एव च । रूपाणां ज्योतिरादिस्तु स्पर्शादिर्वायुरुच्यते । शब्दस्यादिस्तथाकाशमेष भूतकृतो गुणः ।।"},
{"c": "14.44", "n": "4", "i": 70574, "v": "अतः परं प्रवक्ष्यामि भूतानामादिमुत्तमम् । आदित्यो ज्योतिषामादिरग्निर्भूतादिरिष्यते ।।"},
{"c": "14.44", "n": "5", "i": 70575, "v": "सावित्री सर्वविद्यानां देवतानां प्रजापतिः । ओंकारः सर्ववेदानां वचसां प्राण एव च । यद्यस्मिन्नियतं लोके सर्वं सावित्रमुच्यते ।।"},
{"c": "14.44", "n": "6", "i": 70576, "v": "गायत्री छन्दसामादिः पशूनामज उच्यते । गावश्चतुष्पदामादिर्मनुष्याणां द्विजातयः ।।"},
{"c": "14.44", "n": "7", "i": 70577, "v": "श्येनः पतत्रिणामादिर्यज्ञानां हुतमुत्तमम् । परिसर्पिणां तु सर्वेषां ज्येष्ठः सर्पो द्विजोत्तमाः ।।"},
{"c": "14.44", "n": "8", "i": 70578, "v": "कृतमादिर्युगानां च सर्वेषां नात्र संशयः । हिरण्यं सर्वरत्नानामोषधीनां यवास्तथा ।।"},
{"c": "14.44", "n": "9", "i": 70579, "v": "सर्वेषां भक्ष्यभोज्यानामन्नं परममुच्यते । द्रवाणां चैव सर्वेषां पेयानामाप उत्तमाः ।।"},
{"c": "14.44", "n": "10", "i": 70580, "v": "स्थावराणां च भूतानां सर्वेषामविशेषतः । ब्रह्मक्षेत्रं सदा पुण्यं प्लक्षः प्रथमजः स्मृतः ।।"},
{"c": "14.44", "n": "11", "i": 70581, "v": "अहं प्रजापतीनां च सर्वेषां नात्र संशयः । मम विष्णुरचिन्त्यात्मा स्वयंभूरिति स स्मृतः ।।"},
{"c": "14.44", "n": "12", "i": 70582, "v": "पर्वतानां महामेरुः सर्वेषामग्रजः स्मृतः । दिशां च प्रदिशां चोर्ध्वा दिग्जाता प्रथमं तथा ।।"},
{"c": "14.44", "n": "13", "i": 70583, "v": "तथा त्रिपथगा गङ्गा नदीनामग्रजा स्मृता । तथा सरोदपानानां सर्वेषां सागरोऽग्रजः ।।"},
{"c": "14.44", "n": "14", "i": 70584, "v": "देवदानवभूतानां पिशाचोरगरक्षसाम् । नरकिंनरयक्षाणां सर्वेषामीश्वरः प्रभुः ।।"},
{"c": "14.44", "n": "15", "i": 70585, "v": "आदिर्विश्वस्य जगतो विष्णुर्ब्रह्ममयो महान् । भूतं परतरं तस्मात्त्रैलोक्ये नेह विद्यते ।।"},
{"c": "14.44", "n": "16", "i": 70586, "v": "आश्रमाणां च गार्हस्थ्यं सर्वेषां नात्र संशयः । लोकानामादिरव्यक्तं सर्वस्यान्तस्तदेव च ।।"},
{"c": "14.44", "n": "17", "i": 70587, "v": "अहान्यस्तमयान्तानि उदयान्ता च शर्वरी । सुखस्यान्तः सदा दुःखं दुःखस्यान्तः सदा सुखम् ।।"},
{"c": "14.44", "n": "18", "i": 70588, "v": "सर्वे क्षयान्ता निचयाः पतनान्ताः समुच्छ्रयाः । संयोगा विप्रयोगान्ता मरणान्तं हि जीवितम् ।।"},
{"c": "14.44", "n": "19", "i": 70589, "v": "सर्वं कृतं विनाशान्तं जातस्य मरणं ध्रुवम् । अशाश्वतं हि लोकेऽस्मिन्सर्वं स्थावरजङ्गमम् ।।"},
{"c": "14.44", "n": "20", "i": 70590, "v": "इष्टं दत्तं तपोऽधीतं व्रतानि नियमाश्च ये । सर्वमेतद्विनाशान्तं ज्ञानस्यान्तो न विद्यते ।।"},
{"c": "14.44", "n": "21", "i": 70591, "v": "तस्माज्ज्ञानेन शुद्धेन प्रसन्नात्मा समाहितः । निर्ममो निरहंकारो मुच्यते सर्वपाप्मभिः ।।"},
{"c": "14.45", "t": "ब्रह्मोवाच ।"},
{"c": "14.45", "n": "1", "i": 70592, "v": "बुद्धिसारं मनस्तम्भमिन्द्रियग्रामबन्धनम् । महाभूतारविष्कम्भं निमेषपरिवेष्टनम् ।।"},
{"c": "14.45", "n": "2", "i": 70593, "v": "जराशोकसमाविष्टं व्याधिव्यसनसंचरम् । देशकालविचारीदं श्रमव्यायामनिस्वनम् ।।"},
{"c": "14.45", "n": "3", "i": 70594, "v": "अहोरात्रपरिक्षेपं शीतोष्णपरिमण्डलम् । सुखदुःखान्तसंक्लेशं क्षुत्पिपासावकीलनम् ।।"},
{"c": "14.45", "n": "4", "i": 70595, "v": "छायातपविलेखं च निमेषोन्मेषविह्वलम् । घोरमोहजनाकीर्णं वर्तमानमचेतनम् ।।"},
{"c": "14.45", "n": "5", "i": 70596, "v": "मासार्धमासगणितं विषमं लोकसंचरम् । तमोनिचयपङ्कं च रजोवेगप्रवर्तकम् ।।"},
{"c": "14.45", "n": "6", "i": 70597, "v": "सत्त्वालंकारदीप्तं च गुणसंघातमण्डलम् । स्वरविग्रहनाभीकं शोकसंघातवर्तनम् ।।"},
{"c": "14.45", "n": "7", "i": 70598, "v": "क्रियाकारणसंयुक्तं रागविस्तारमायतम् । लोभेप्सापरिसंख्यातं विविक्तज्ञानसंभवम् ।।"},
{"c": "14.45", "n": "8", "i": 70599, "v": "भयमोहपरीवारं भूतसंमोहकारकम् । आनन्दप्रीतिधारं च कामक्रोधपरिग्रहम् ।।"},
{"c": "14.45", "n": "9", "i": 70600, "v": "महदादिविशेषान्तमसक्तप्रभवाव्ययम् । मनोजवनमश्रान्तं कालचक्रं प्रवर्तते ।।"},
{"c": "14.45", "n": "10", "i": 70601, "v": "एतद्द्वंद्वसमायुक्तं कालचक्रमचेतनम् । विसृजेत्संक्षिपेच्चापि बोधयेत्सामरं जगत् ।।"},
{"c": "14.45", "n": "11", "i": 70602, "v": "कालचक्रप्रवृत्तिं च निवृत्तिं चैव तत्त्वतः । यस्तु वेद नरो नित्यं न स भूतेषु मुह्यति ।।"},
{"c": "14.45", "n": "12", "i": 70603, "v": "विमुक्तः सर्वसंक्लेशैः सर्वद्वंद्वातिगो मुनिः । विमुक्तः सर्वपापेभ्यः प्राप्नोति परमां गतिम् ।।"},
{"c": "14.45", "n": "13", "i": 70604, "v": "गृहस्थो ब्रह्मचारी च वानप्रस्थोऽथ भिक्षुकः । चत्वार आश्रमाः प्रोक्ताः सर्वे गार्हस्थ्यमूलकाः ।।"},
{"c": "14.45", "n": "14", "i": 70605, "v": "यः कश्चिदिह लोके च ह्यागमः संप्रकीर्तितः । तस्यान्तगमनं श्रेयः कीर्तिरेषा सनातनी ।।"},
{"c": "14.45", "n": "15", "i": 70606, "v": "संस्कारैः संस्कृतः पूर्वं यथावच्चरितव्रतः । जातौ गुणविशिष्टायां समावर्तेत वेदवित् ।।"},
{"c": "14.45", "n": "16", "i": 70607, "v": "स्वदारनिरतो दान्तः शिष्टाचारो जितेन्द्रियः । पञ्चभिश्च महायज्ञैः श्रद्दधानो यजेत ह ।।"},
{"c": "14.45", "n": "17", "i": 70608, "v": "देवतातिथिशिष्टाशी निरतो वेदकर्मसु । इज्याप्रदानयुक्तश्च यथाशक्ति यथाविधि ।।"},
{"c": "14.45", "n": "18", "i": 70609, "v": "न पाणिपादचपलो न नेत्रचपलो मुनिः । न च वागङ्गचपल इति शिष्टस्य गोचरः ।।"},
{"c": "14.45", "n": "19", "i": 70610, "v": "नित्ययज्ञोपवीती स्याच्छुक्लवासाः शुचिव्रतः । नियतो दमदानाभ्यां सदा शिष्टैश्च संविशेत् ।।"},
{"c": "14.45", "n": "20", "i": 70611, "v": "जितशिश्नोदरो मैत्रः शिष्टाचारसमाहितः । वैणवीं धारयेद्यष्टिं सोदकं च कमण्डलुम् ।।"},
{"c": "14.45", "n": "21", "i": 70612, "v": "अधीत्याध्यापनं कुर्यात्तथा यजनयाजने । दानं प्रतिग्रहं चैव षड्गुणां वृत्तिमाचरेत् ।।"},
{"c": "14.45", "n": "22", "i": 70613, "v": "त्रीणि कर्माणि यानीह ब्राह्मणानां तु जीविका । याजनाध्यापने चोभे शुद्धाच्चापि प्रतिग्रहः ।।"},
{"c": "14.45", "n": "23", "i": 70614, "v": "अवशेषाणि चान्यानि त्रीणि कर्माणि यानि तु । दानमध्ययनं यज्ञो धर्मयुक्तानि तानि तु ।।"},
{"c": "14.45", "n": "24", "i": 70615, "v": "तेष्वप्रमादं कुर्वीत त्रिषु कर्मसु धर्मवित् । दान्तो मैत्रः क्षमायुक्तः सर्वभूतसमो मुनिः ।।"},
{"c": "14.45", "n": "25", "i": 70616, "v": "सर्वमेतद्यथाशक्ति विप्रो निर्वर्तयञ्शुचिः । एवं युक्तो जयेत्स्वर्गं गृहस्थः संशितव्रतः ।।"},
{"c": "14.46", "t": "ब्रह्मोवाच ।"},
{"c": "14.46", "n": "1", "i": 70617, "v": "एवमेतेन मार्गेण पूर्वोक्तेन यथाविधि । अधीतवान्यथाशक्ति तथैव ब्रह्मचर्यवान् ।।"},
{"c": "14.46", "n": "2", "i": 70618, "v": "स्वधर्मनिरतो विद्वान्सर्वेन्द्रिययतो मुनिः । गुरोः प्रियहिते युक्तः सत्यधर्मपरः शुचिः ।।"},
{"c": "14.46", "n": "3", "i": 70619, "v": "गुरुणा समनुज्ञातो भुञ्जीतान्नमकुत्सयन् । हविष्यभैक्ष्यभुक्चापि स्थानासनविहारवान् ।।"},
{"c": "14.46", "n": "4", "i": 70620, "v": "द्विकालमग्निं जुह्वानः शुचिर्भूत्वा समाहितः । धारयीत सदा दण्डं बैल्वं पालाशमेव वा ।।"},
{"c": "14.46", "n": "5", "i": 70621, "v": "क्षौमं कार्पासिकं वापि मृगाजिनमथापि वा । सर्वं काषायरक्तं स्याद्वासो वापि द्विजस्य ह ।।"},
{"c": "14.46", "n": "6", "i": 70622, "v": "मेखला च भवेन्मौञ्जी जटी नित्योदकस्तथा । यज्ञोपवीती स्वाध्यायी अलुप्तनियतव्रतः ।।"},
{"c": "14.46", "n": "7", "i": 70623, "v": "पूताभिश्च तथैवाद्भिः सदा दैवततर्पणम् । भावेन नियतः कुर्वन्ब्रह्मचारी प्रशस्यते ।।"},
{"c": "14.46", "n": "8", "i": 70624, "v": "एवं युक्तो जयेत्स्वर्गमूर्ध्वरेताः समाहितः । न संसरति जातीषु परमं स्थानमाश्रितः ।।"},
{"c": "14.46", "n": "9", "i": 70625, "v": "संस्कृतः सर्वसंस्कारैस्तथैव ब्रह्मचर्यवान् । ग्रामान्निष्क्रम्य चारण्यं मुनिः प्रव्रजितो वसेत् ।।"},
{"c": "14.46", "n": "10", "i": 70626, "v": "चर्मवल्कलसंवीतः स्वयं प्रातरुपस्पृशेत् । अरण्यगोचरो नित्यं न ग्रामं प्रविशेत्पुनः ।।"},
{"c": "14.46", "n": "11", "i": 70627, "v": "अर्चयन्नतिथीन्काले दद्याच्चापि प्रतिश्रयम् । फलपत्रावरैर्मूलैः श्यामाकेन च वर्तयन् ।।"},
{"c": "14.46", "n": "12", "i": 70628, "v": "प्रवृत्तमुदकं वायुं सर्वं वानेयमा तृणात् । प्राश्नीयादानुपूर्व्येण यथादीक्षमतन्द्रितः ।।"},
{"c": "14.46", "n": "13", "i": 70629, "v": "आमूलफलभिक्षाभिरर्चेदतिथिमागतम् । यद्भक्षः स्यात्ततो दद्याद्भिक्षां नित्यमतन्द्रितः ।।"},
{"c": "14.46", "n": "14", "i": 70630, "v": "देवतातिथिपूर्वं च सदा भुञ्जीत वाग्यतः । अस्कन्दितमनाश्चैव लघ्वाशी देवताश्रयः ।।"},
{"c": "14.46", "n": "15", "i": 70631, "v": "दान्तो मैत्रः क्षमायुक्तः केशश्मश्रु च धारयन् । जुह्वन्स्वाध्यायशीलश्च सत्यधर्मपरायणः ।।"},
{"c": "14.46", "n": "16", "i": 70632, "v": "त्यक्तदेहः सदा दक्षो वननित्यः समाहितः । एवं युक्तो जयेत्स्वर्गं वानप्रस्थो जितेन्द्रियः ।।"},
{"c": "14.46", "n": "17", "i": 70633, "v": "गृहस्थो ब्रह्मचारी च वानप्रस्थोऽथ वा पुनः । य इच्छेन्मोक्षमास्थातुमुत्तमां वृत्तिमाश्रयेत् ।।"},
{"c": "14.46", "n": "18", "i": 70634, "v": "अभयं सर्वभूतेभ्यो दत्त्वा नैष्कर्म्यमाचरेत् । सर्वभूतहितो मैत्रः सर्वेन्द्रिययतो मुनिः ।।"},
{"c": "14.46", "n": "19", "i": 70635, "v": "अयाचितमसंकॢप्तमुपपन्नं यदृच्छया । जोषयेत सदा भोज्यं ग्रासमागतमस्पृहः ।।"},
{"c": "14.46", "n": "20", "i": 70636, "v": "यात्रामात्रं च भुञ्जीत केवलं प्राणयात्रिकम् । धर्मलब्धं तथाश्नीयान्न काममनुवर्तयेत् ।।"},
{"c": "14.46", "n": "21", "i": 70637, "v": "ग्रासादाच्छादनाच्चान्यन्न गृह्णीयात्कथंचन । यावदाहारयेत्तावत्प्रतिगृह्णीत नान्यथा ।।"},
{"c": "14.46", "n": "22", "i": 70638, "v": "परेभ्यो न प्रतिग्राह्यं न च देयं कदाचन । दैन्यभावाच्च भूतानां संविभज्य सदा बुधः ।।"},
{"c": "14.46", "n": "23", "i": 70639, "v": "नाददीत परस्वानि न गृह्णीयादयाचितम् । न किंचिद्विषयं भुक्त्वा स्पृहयेत्तस्य वै पुनः ।।"},
{"c": "14.46", "n": "24", "i": 70640, "v": "मृदमापस्तथाश्मानं पत्रपुष्पफलानि च । असंवृतानि गृह्णीयात्प्रवृत्तानीह कार्यवान् ।।"},
{"c": "14.46", "n": "25", "i": 70641, "v": "न शिल्पजीविकां जीवेद्द्विरन्नं नोत कामयेत् । न द्वेष्टा नोपदेष्टा च भवेत निरुपस्कृतः । श्रद्धापूतानि भुञ्जीत निमित्तानि विवर्जयेत् ।।"},
{"c": "14.46", "n": "26", "i": 70642, "v": "मुधावृत्तिरसक्तश्च सर्वभूतैरसंविदम् । कृत्वा वह्निं चरेद्भैक्ष्यं विधूमे भुक्तवज्जने ।।"},
{"c": "14.46", "n": "27", "i": 70643, "v": "वृत्ते शरावसंपाते भैक्ष्यं लिप्सेत मोक्षवित् । लाभे न च प्रहृष्येत नालाभे विमना भवेत् ।।"},
{"c": "14.46", "n": "28", "i": 70644, "v": "मात्राशी कालमाकाङ्क्षंश्चरेद्भैक्ष्यं समाहितः । लाभं साधारणं नेच्छेन्न भुञ्जीताभिपूजितः । अभिपूजितलाभाद्धि विजुगुप्सेत भिक्षुकः ।।"},
{"c": "14.46", "n": "29", "i": 70645, "v": "शुक्तान्यम्लानि तिक्तानि कषायकटुकानि च । नास्वादयीत भुञ्जानो रसांश्च मधुरांस्तथा । यात्रामात्रं च भुञ्जीत केवलं प्राणयात्रिकम् ।।"},
{"c": "14.46", "n": "30", "i": 70646, "v": "असंरोधेन भूतानां वृत्तिं लिप्सेत मोक्षवित् । न चान्यमनुभिक्षेत भिक्षमाणः कथंचन ।।"},
{"c": "14.46", "n": "31", "i": 70647, "v": "न संनिकाशयेद्धर्मं विविक्ते विरजाश्चरेत् । शून्यागारमरण्यं वा वृक्षमूलं नदीं तथा । प्रतिश्रयार्थं सेवेत पार्वतीं वा पुनर्गुहाम् ।।"},
{"c": "14.46", "n": "32", "i": 70648, "v": "ग्रामैकरात्रिको ग्रीष्मे वर्षास्वेकत्र वा वसेत् । अध्वा सूर्येण निर्दिष्टः कीटवच्च चरेन्महीम् ।।"},
{"c": "14.46", "n": "33", "i": 70649, "v": "दयार्थं चैव भूतानां समीक्ष्य पृथिवीं चरेत् । संचयांश्च न कुर्वीत स्नेहवासं च वर्जयेत् ।।"},
{"c": "14.46", "n": "34", "i": 70650, "v": "पूतेन चाम्भसा नित्यं कार्यं कुर्वीत मोक्षवित् । उपस्पृशेदुद्धृताभिरद्भिश्च पुरुषः सदा ।।"},
{"c": "14.46", "n": "35", "i": 70651, "v": "अहिंसा ब्रह्मचर्यं च सत्यमार्जवमेव च । अक्रोधश्चानसूया च दमो नित्यमपैशुनम् ।।"},
{"c": "14.46", "n": "36", "i": 70652, "v": "अष्टास्वेतेषु युक्तः स्याद्व्रतेषु नियतेन्द्रियः । अपापमशठं वृत्तमजिह्मं नित्यमाचरेत् ।।"},
{"c": "14.46", "n": "37", "i": 70653, "v": "आशीर्युक्तानि कर्माणि हिंसायुक्तानि यानि च । लोकसंग्रहधर्मं च नैव कुर्यान्न कारयेत् ।।"},
{"c": "14.46", "n": "38", "i": 70654, "v": "सर्वभावानतिक्रम्य लघुमात्रः परिव्रजेत् । समः सर्वेषु भूतेषु स्थावरेषु चरेषु च ।।"},
{"c": "14.46", "n": "39", "i": 70655, "v": "परं नोद्वेजयेत्कंचिन्न च कस्यचिदुद्विजेत् । विश्वास्यः सर्वभूतानामग्र्यो मोक्षविदुच्यते ।।"},
{"c": "14.46", "n": "40", "i": 70656, "v": "अनागतं च न ध्यायेन्नातीतमनुचिन्तयेत् । वर्तमानमुपेक्षेत कालाकाङ्क्षी समाहितः ।।"},
{"c": "14.46", "n": "41", "i": 70657, "v": "न चक्षुषा न मनसा न वाचा दूषयेत्क्वचित् । न प्रत्यक्षं परोक्षं वा किंचिद्दुष्टं समाचरेत् ।।"},
{"c": "14.46", "n": "42", "i": 70658, "v": "इन्द्रियाण्युपसंहृत्य कूर्मोऽङ्गानीव सर्वशः । क्षीणेन्द्रियमनोबुद्धिर्निरीक्षेत निरिन्द्रियः ।।"},
{"c": "14.46", "n": "43", "i": 70659, "v": "निर्द्वंद्वो निर्नमस्कारो निःस्वाहाकार एव च । निर्ममो निरहंकारो निर्योगक्षेम एव च ।।"},
{"c": "14.46", "n": "44", "i": 70660, "v": "निराशीः सर्वभूतेषु निरासङ्गो निराश्रयः । सर्वज्ञः सर्वतो मुक्तो मुच्यते नात्र संशयः ।।"},
{"c": "14.46", "n": "45", "i": 70661, "v": "अपाणिपादपृष्ठं तमशिरस्कमनूदरम् । प्रहीणगुणकर्माणं केवलं विमलं स्थिरम् ।।"},
{"c": "14.46", "n": "46", "i": 70662, "v": "अगन्धरसमस्पर्शमरूपाशब्दमेव च । अत्वगस्थ्यथ वामज्जममांसमपि चैव ह ।।"},
{"c": "14.46", "n": "47", "i": 70663, "v": "निश्चिन्तमव्ययं नित्यं हृदिस्थमपि नित्यदा । सर्वभूतस्थमात्मानं ये पश्यन्ति न ते मृताः ।।"},
{"c": "14.46", "n": "48", "i": 70664, "v": "न तत्र क्रमते बुद्धिर्नेन्द्रियाणि न देवताः । वेदा यज्ञाश्च लोकाश्च न तपो न पराक्रमः । यत्र ज्ञानवतां प्राप्तिरलिङ्गग्रहणा स्मृता ।।"},
{"c": "14.46", "n": "49", "i": 70665, "v": "तस्मादलिङ्गो धर्मज्ञो धर्मव्रतमनुव्रतः । गूढधर्माश्रितो विद्वानज्ञातचरितं चरेत् ।।"},
{"c": "14.46", "n": "50", "i": 70666, "v": "अमूढो मूढरूपेण चरेद्धर्ममदूषयन् । यथैनमवमन्येरन्परे सततमेव हि ।।"},
{"c": "14.46", "n": "51", "i": 70667, "v": "तथावृत्तश्चरेद्धर्मं सतां वर्त्माविदूषयन् । यो ह्येवं वृत्तसंपन्नः स मुनिः श्रेष्ठ उच्यते ।।"},
{"c": "14.46", "n": "52", "i": 70668, "v": "इन्द्रियाणीन्द्रियार्थांश्च महाभूतानि पञ्च च । मनोबुद्धिरथात्मानमव्यक्तं पुरुषं तथा ।।"},
{"c": "14.46", "n": "53", "i": 70669, "v": "सर्वमेतत्प्रसंख्याय सम्यक्संत्यज्य निर्मलः । ततः स्वर्गमवाप्नोति विमुक्तः सर्वबन्धनैः ।।"},
{"c": "14.46", "n": "54", "i": 70670, "v": "एतदेवान्तवेलायां परिसंख्याय तत्त्ववित् । ध्यायेदेकान्तमास्थाय मुच्यतेऽथ निराश्रयः ।।"},
{"c": "14.46", "n": "55", "i": 70671, "v": "निर्मुक्तः सर्वसङ्गेभ्यो वायुराकाशगो यथा । क्षीणकोशो निरातङ्कः प्राप्नोति परमं पदम् ।।"},
{"c": "14.47", "t": "ब्रह्मोवाच ।"},
{"c": "14.47", "n": "1", "i": 70672, "v": "संन्यासं तप इत्याहुर्वृद्धा निश्चितदर्शिनः । ब्राह्मणा ब्रह्मयोनिस्था ज्ञानं ब्रह्म परं विदुः ।।"},
{"c": "14.47", "n": "2", "i": 70673, "v": "अविदूरात्परं ब्रह्म वेदविद्याव्यपाश्रयम् । निर्द्वंद्वं निर्गुणं नित्यमचिन्त्यं गुह्यमुत्तमम् ।।"},
{"c": "14.47", "n": "3", "i": 70674, "v": "ज्ञानेन तपसा चैव धीराः पश्यन्ति तत्पदम् । निर्णिक्ततमसः पूता व्युत्क्रान्तरजसोऽमलाः ।।"},
{"c": "14.47", "n": "4", "i": 70675, "v": "तपसा क्षेममध्वानं गच्छन्ति परमैषिणः । संन्यासनिरता नित्यं ये ब्रह्मविदुषो जनाः ।।"},
{"c": "14.47", "n": "5", "i": 70676, "v": "तपः प्रदीप इत्याहुराचारो धर्मसाधकः । ज्ञानं त्वेव परं विद्म संन्यासस्तप उत्तमम् ।।"},
{"c": "14.47", "n": "6", "i": 70677, "v": "यस्तु वेद निराबाधं ज्ञानं तत्त्वविनिश्चयात् । सर्वभूतस्थमात्मानं स सर्वगतिरिष्यते ।।"},
{"c": "14.47", "n": "7", "i": 70678, "v": "यो विद्वान्सहवासं च विवासं चैव पश्यति । तथैवैकत्वनानात्वे स दुःखात्परिमुच्यते ।।"},
{"c": "14.47", "n": "8", "i": 70679, "v": "यो न कामयते किंचिन्न किंचिदवमन्यते । इहलोकस्थ एवैष ब्रह्मभूयाय कल्पते ।।"},
{"c": "14.47", "n": "9", "i": 70680, "v": "प्रधानगुणतत्त्वज्ञः सर्वभूतविधानवित् । निर्ममो निरहंकारो मुच्यते नात्र संशयः ।।"},
{"c": "14.47", "n": "10", "i": 70681, "v": "निर्द्वंद्वो निर्नमस्कारो निःस्वधाकार एव च । निर्गुणं नित्यमद्वंद्वं प्रशमेनैव गच्छति ।।"},
{"c": "14.47", "n": "11", "i": 70682, "v": "हित्वा गुणमयं सर्वं कर्म जन्तुः शुभाशुभम् । उभे सत्यानृते हित्वा मुच्यते नात्र संशयः ।।"},
{"c": "14.47", "n": "12", "i": 70683, "v": "अव्यक्तबीजप्रभवो बुद्धिस्कन्धमयो महान् । महाहंकारविटप इन्द्रियान्तरकोटरः ।।"},
{"c": "14.47", "n": "13", "i": 70684, "v": "महाभूतविशाखश्च विशेषप्रतिशाखवान् । सदापर्णः सदापुष्पः शुभाशुभफलोदयः । आजीवः सर्वभूतानां ब्रह्मवृक्षः सनातनः ।।"},
{"c": "14.47", "n": "14", "i": 70685, "v": "एतच्छित्त्वा च भित्त्वा च ज्ञानेन परमासिना । हित्वा चामरतां प्राप्य जह्याद्वै मृत्युजन्मनी । निर्ममो निरहंकारो मुच्यते नात्र संशयः ।।"},
{"c": "14.47", "n": "15", "i": 70686, "v": "द्वावेतौ पक्षिणौ नित्यौ सखायौ चाप्यचेतनौ । एताभ्यां तु परो यस्य चेतनावानिति स्मृतः ।।"},
{"c": "14.47", "n": "16", "i": 70687, "v": "अचेतनः सत्त्वसंघातयुक्तः; सत्त्वात्परं चेतयतेऽन्तरात्मा । स क्षेत्रज्ञः सत्त्वसंघातबुद्धि;र्गुणातिगो मुच्यते मृत्युपाशात् ।।"},
{"c": "14.48", "t": "ब्रह्मोवाच ।"},
{"c": "14.48", "n": "1", "i": 70688, "v": "केचिद्ब्रह्ममयं वृक्षं केचिद्ब्रह्ममयं महत् । केचित्पुरुषमव्यक्तं केचित्परमनामयम् । मन्यन्ते सर्वमप्येतदव्यक्तप्रभवाव्ययम् ।।"},
{"c": "14.48", "n": "2", "i": 70689, "v": "उच्छ्वासमात्रमपि चेद्योऽन्तकाले समो भवेत् । आत्मानमुपसंगम्य सोऽमृतत्वाय कल्पते ।।"},
{"c": "14.48", "n": "3", "i": 70690, "v": "निमेषमात्रमपि चेत्संयम्यात्मानमात्मनि । गच्छत्यात्मप्रसादेन विदुषां प्राप्तिमव्ययाम् ।।"},
{"c": "14.48", "n": "4", "i": 70691, "v": "प्राणायामैरथ प्राणान्संयम्य स पुनः पुनः । दशद्वादशभिर्वापि चतुर्विंशात्परं ततः ।।"},
{"c": "14.48", "n": "5", "i": 70692, "v": "एवं पूर्वं प्रसन्नात्मा लभते यद्यदिच्छति । अव्यक्तात्सत्त्वमुद्रिक्तममृतत्वाय कल्पते ।।"},
{"c": "14.48", "n": "6", "i": 70693, "v": "सत्त्वात्परतरं नान्यत्प्रशंसन्तीह तद्विदः । अनुमानाद्विजानीमः पुरुषं सत्त्वसंश्रयम् । न शक्यमन्यथा गन्तुं पुरुषं तमथो द्विजाः ।।"},
{"c": "14.48", "n": "7", "i": 70694, "v": "क्षमा धृतिरहिंसा च समता सत्यमार्जवम् । ज्ञानं त्यागोऽथ संन्यासः सात्त्विकं वृत्तमिष्यते ।।"},
{"c": "14.48", "n": "8", "i": 70695, "v": "एतेनैवानुमानेन मन्यन्तेऽथ मनीषिणः । सत्त्वं च पुरुषश्चैकस्तत्र नास्ति विचारणा ।।"},
{"c": "14.48", "n": "9", "i": 70696, "v": "आहुरेके च विद्वांसो ये ज्ञाने सुप्रतिष्ठिताः । क्षेत्रज्ञसत्त्वयोरैक्यमित्येतन्नोपपद्यते ।।"},
{"c": "14.48", "n": "10", "i": 70697, "v": "पृथग्भूतस्ततो नित्यमित्येतदविचारितम् । पृथग्भावश्च विज्ञेयः सहजश्चापि तत्त्वतः ।।"},
{"c": "14.48", "n": "11", "i": 70698, "v": "तथैवैकत्वनानात्वमिष्यते विदुषां नयः । मशकोदुम्बरे त्वैक्यं पृथक्त्वमपि दृश्यते ।।"},
{"c": "14.48", "n": "12", "i": 70699, "v": "मत्स्यो यथान्यः स्यादप्सु संप्रयोगस्तथानयोः । संबन्धस्तोयबिन्दूनां पर्णे कोकनदस्य च ।।"},
{"c": "14.48", "t": "गुरुरुवाच ।"},
{"c": "14.48", "n": "13", "i": 70700, "v": "इत्युक्तवन्तं ते विप्रास्तदा लोकपितामहम् । पुनः संशयमापन्नाः पप्रच्छुर्द्विजसत्तमाः ।।"},
{"c": "14.48", "t": "ऋषय ऊचुः ।"},
{"c": "14.48", "n": "14", "i": 70701, "v": "किं स्विदेवेह धर्माणामनुष्ठेयतमं स्मृतम् । व्याहतामिव पश्यामो धर्मस्य विविधां गतिम् ।।"},
{"c": "14.48", "n": "15", "i": 70702, "v": "ऊर्ध्वं देहाद्वदन्त्येके नैतदस्तीति चापरे । केचित्संशयितं सर्वं निःसंशयमथापरे ।।"},
{"c": "14.48", "n": "16", "i": 70703, "v": "अनित्यं नित्यमित्येके नास्त्यस्तीत्यपि चापरे । एकरूपं द्विधेत्येके व्यामिश्रमिति चापरे । एकमेके पृथक्चान्ये बहुत्वमिति चापरे ।।"},
{"c": "14.48", "n": "17", "i": 70704, "v": "मन्यन्ते ब्राह्मणा एवं प्राज्ञास्तत्त्वार्थदर्शिनः । जटाजिनधराश्चान्ये मुण्डाः केचिदसंवृताः ।।"},
{"c": "14.48", "n": "18", "i": 70705, "v": "अस्नानं केचिदिच्छन्ति स्नानमित्यपि चापरे । आहारं केचिदिच्छन्ति केचिच्चानशने रताः ।।"},
{"c": "14.48", "n": "19", "i": 70706, "v": "कर्म केचित्प्रशंसन्ति प्रशान्तिमपि चापरे । देशकालावुभौ केचिन्नैतदस्तीति चापरे । केचिन्मोक्षं प्रशंसन्ति केचिद्भोगान्पृथग्विधान् ।।"},
{"c": "14.48", "n": "20", "i": 70707, "v": "धनानि केचिदिच्छन्ति निर्धनत्वं तथापरे । उपास्यसाधनं त्वेके नैतदस्तीति चापरे ।।"},
{"c": "14.48", "n": "21", "i": 70708, "v": "अहिंसानिरताश्चान्ये केचिद्धिंसापरायणाः । पुण्येन यशसेत्येके नैतदस्तीति चापरे ।।"},
{"c": "14.48", "n": "22", "i": 70709, "v": "सद्भावनिरताश्चान्ये केचित्संशयिते स्थिताः । दुःखादन्ये सुखादन्ये ध्यानमित्यपरे स्थिताः ।।"},
{"c": "14.48", "n": "23", "i": 70710, "v": "यज्ञमित्यपरे धीराः प्रदानमिति चापरे । सर्वमेके प्रशंसन्ति न सर्वमिति चापरे ।।"},
{"c": "14.48", "n": "24", "i": 70711, "v": "तपस्त्वन्ये प्रशंसन्ति स्वाध्यायमपरे जनाः । ज्ञानं संन्यासमित्येके स्वभावं भूतचिन्तकाः ।।"},
{"c": "14.48", "n": "25", "i": 70712, "v": "एवं व्युत्थापिते धर्मे बहुधा विप्रधावति । निश्चयं नाधिगच्छामः संमूढाः सुरसत्तम ।।"},
{"c": "14.48", "n": "26", "i": 70713, "v": "इदं श्रेय इदं श्रेय इत्येवं प्रस्थितो जनः । यो हि यस्मिन्रतो धर्मे स तं पूजयते सदा ।।"},
{"c": "14.48", "n": "27", "i": 70714, "v": "तत्र नो विहता प्रज्ञा मनश्च बहुलीकृतम् । एतदाख्यातुमिच्छामः श्रेयः किमिति सत्तम ।।"},
{"c": "14.48", "n": "28", "i": 70715, "v": "अतः परं च यद्गुह्यं तद्भवान्वक्तुमर्हति । सत्त्वक्षेत्रज्ञयोश्चैव संबन्धः केन हेतुना ।।"},
{"c": "14.48", "n": "29", "i": 70716, "v": "एवमुक्तः स तैर्विप्रैर्भगवाँल्लोकभावनः । तेभ्यः शशंस धर्मात्मा याथातथ्येन बुद्धिमान् ।।"},
{"c": "14.49", "t": "ब्रह्मोवाच ।"},
{"c": "14.49", "n": "1", "i": 70717, "v": "हन्त वः संप्रवक्ष्यामि यन्मां पृच्छथ सत्तमाः । समस्तमिह तच्छ्रुत्वा सम्यगेवावधार्यताम् ।।"},
{"c": "14.49", "n": "2", "i": 70718, "v": "अहिंसा सर्वभूतानामेतत्कृत्यतमं मतम् । एतत्पदमनुद्विग्नं वरिष्ठं धर्मलक्षणम् ।।"},
{"c": "14.49", "n": "3", "i": 70719, "v": "ज्ञानं निःश्रेय इत्याहुर्वृद्धा निश्चयदर्शिनः । तस्माज्ज्ञानेन शुद्धेन मुच्यते सर्वपातकैः ।।"},
{"c": "14.49", "n": "4", "i": 70720, "v": "हिंसापराश्च ये लोके ये च नास्तिकवृत्तयः । लोभमोहसमायुक्तास्ते वै निरयगामिनः ।।"},
{"c": "14.49", "n": "5", "i": 70721, "v": "आशीर्युक्तानि कर्माणि कुर्वते ये त्वतन्द्रिताः । तेऽस्मिँल्लोके प्रमोदन्ते जायमानाः पुनः पुनः ।।"},
{"c": "14.49", "n": "6", "i": 70722, "v": "कुर्वते ये तु कर्माणि श्रद्दधाना विपश्चितः । अनाशीर्योगसंयुक्तास्ते धीराः साधुदर्शिनः ।।"},
{"c": "14.49", "n": "7", "i": 70723, "v": "अतः परं प्रवक्ष्यामि सत्त्वक्षेत्रज्ञयोर्यथा । संयोगो विप्रयोगश्च तन्निबोधत सत्तमाः ।।"},
{"c": "14.49", "n": "8", "i": 70724, "v": "विषयो विषयित्वं च संबन्धोऽयमिहोच्यते । विषयी पुरुषो नित्यं सत्त्वं च विषयः स्मृतः ।।"},
{"c": "14.49", "n": "9", "i": 70725, "v": "व्याख्यातं पूर्वकल्पेन मशकोदुम्बरं यथा । भुज्यमानं न जानीते नित्यं सत्त्वमचेतनम् । यस्त्वेव तु विजानीते यो भुङ्क्ते यश्च भुज्यते ।।"},
{"c": "14.49", "n": "10", "i": 70726, "v": "अनित्यं द्वंद्वसंयुक्तं सत्त्वमाहुर्गुणात्मकम् । निर्द्वंद्वो निष्कलो नित्यः क्षेत्रज्ञो निर्गुणात्मकः ।।"},
{"c": "14.49", "n": "11", "i": 70727, "v": "समः संज्ञागतस्त्वेवं यदा सर्वत्र दृश्यते । उपभुङ्क्ते सदा सत्त्वमापः पुष्करपर्णवत् ।।"},
{"c": "14.49", "n": "12", "i": 70728, "v": "सर्वैरपि गुणैर्विद्वान्व्यतिषक्तो न लिप्यते । जलबिन्दुर्यथा लोलः पद्मिनीपत्रसंस्थितः । एवमेवाप्यसंसक्तः पुरुषः स्यान्न संशयः ।।"},
{"c": "14.49", "n": "13", "i": 70729, "v": "द्रव्यमात्रमभूत्सत्त्वं पुरुषस्येति निश्चयः । यथा द्रव्यं च कर्ता च संयोगोऽप्यनयोस्तथा ।।"},
{"c": "14.49", "n": "14", "i": 70730, "v": "यथा प्रदीपमादाय कश्चित्तमसि गच्छति । तथा सत्त्वप्रदीपेन गच्छन्ति परमैषिणः ।।"},
{"c": "14.49", "n": "15", "i": 70731, "v": "यावद्द्रव्यगुणस्तावत्प्रदीपः संप्रकाशते । क्षीणद्रव्यगुणं ज्योतिरन्तर्धानाय गच्छति ।।"},
{"c": "14.49", "n": "16", "i": 70732, "v": "व्यक्तः सत्त्वगुणस्त्वेवं पुरुषोऽव्यक्त इष्यते । एतद्विप्रा विजानीत हन्त भूयो ब्रवीमि वः ।।"},
{"c": "14.49", "n": "17", "i": 70733, "v": "सहस्रेणापि दुर्मेधा न वृद्धिमधिगच्छति । चतुर्थेनाप्यथांशेन बुद्धिमान्सुखमेधते ।।"},
{"c": "14.49", "n": "18", "i": 70734, "v": "एवं धर्मस्य विज्ञेयं संसाधनमुपायतः । उपायज्ञो हि मेधावी सुखमत्यन्तमश्नुते ।।"},
{"c": "14.49", "n": "19", "i": 70735, "v": "यथाध्वानमपाथेयः प्रपन्नो मानवः क्वचित् । क्लेशेन याति महता विनश्यत्यन्तरापि वा ।।"},
{"c": "14.49", "n": "20", "i": 70736, "v": "तथा कर्मसु विज्ञेयं फलं भवति वा न वा । पुरुषस्यात्मनिःश्रेयः शुभाशुभनिदर्शनम् ।।"},
{"c": "14.49", "n": "21", "i": 70737, "v": "यथा च दीर्घमध्वानं पद्भ्यामेव प्रपद्यते । अदृष्टपूर्वं सहसा तत्त्वदर्शनवर्जितः ।।"},
{"c": "14.49", "n": "22", "i": 70738, "v": "तमेव च यथाध्वानं रथेनेहाशुगामिना । यायादश्वप्रयुक्तेन तथा बुद्धिमतां गतिः ।।"},
{"c": "14.49", "n": "23", "i": 70739, "v": "उच्चं पर्वतमारुह्य नान्ववेक्षेत भूगतम् । रथेन रथिनं पश्येत्क्लिश्यमानमचेतनम् ।।"},
{"c": "14.49", "n": "24", "i": 70740, "v": "यावद्रथपथस्तावद्रथेन स तु गच्छति । क्षीणे रथपथे प्राज्ञो रथमुत्सृज्य गच्छति ।।"},
{"c": "14.49", "n": "25", "i": 70741, "v": "एवं गच्छति मेधावी तत्त्वयोगविधानवित् । समाज्ञाय महाबुद्धिरुत्तरादुत्तरोत्तरम् ।।"},
{"c": "14.49", "n": "26", "i": 70742, "v": "यथा महार्णवं घोरमप्लवः संप्रगाहते । बाहुभ्यामेव संमोहाद्वधं चर्च्छत्यसंशयम् ।।"},
{"c": "14.49", "n": "27", "i": 70743, "v": "नावा चापि यथा प्राज्ञो विभागज्ञस्तरित्रया । अक्लान्तः सलिलं गाहेत्क्षिप्रं संतरति ध्रुवम् ।।"},
{"c": "14.49", "n": "28", "i": 70744, "v": "तीर्णो गच्छेत्परं पारं नावमुत्सृज्य निर्ममः । व्याख्यातं पूर्वकल्पेन यथा रथिपदातिनौ ।।"},
{"c": "14.49", "n": "29", "i": 70745, "v": "स्नेहात्संमोहमापन्नो नावि दाशो यथा तथा । ममत्वेनाभिभूतः स तत्रैव परिवर्तते ।।"},
{"c": "14.49", "n": "30", "i": 70746, "v": "नावं न शक्यमारुह्य स्थले विपरिवर्तितुम् । तथैव रथमारुह्य नाप्सु चर्या विधीयते ।।"},
{"c": "14.49", "n": "31", "i": 70747, "v": "एवं कर्म कृतं चित्रं विषयस्थं पृथक्पृथक् । यथा कर्म कृतं लोके तथा तदुपपद्यते ।।"},
{"c": "14.49", "n": "32", "i": 70748, "v": "यन्नैव गन्धिनो रस्यं न रूपस्पर्शशब्दवत् । मन्यन्ते मुनयो बुद्ध्या तत्प्रधानं प्रचक्षते ।।"},
{"c": "14.49", "n": "33", "i": 70749, "v": "तत्र प्रधानमव्यक्तमव्यक्तस्य गुणो महान् । महतः प्रधानभूतस्य गुणोऽहंकार एव च ।।"},
{"c": "14.49", "n": "34", "i": 70750, "v": "अहंकारप्रधानस्य महाभूतकृतो गुणः । पृथक्त्वेन हि भूतानां विषया वै गुणाः स्मृताः ।।"},
{"c": "14.49", "n": "35", "i": 70751, "v": "बीजधर्मं यथाव्यक्तं तथैव प्रसवात्मकम् । बीजधर्मा महानात्मा प्रसवश्चेति नः श्रुतम् ।।"},
{"c": "14.49", "n": "36", "i": 70752, "v": "बीजधर्मा त्वहंकारः प्रसवश्च पुनः पुनः । बीजप्रसवधर्माणि महाभूतानि पञ्च वै ।।"},
{"c": "14.49", "n": "37", "i": 70753, "v": "बीजधर्मिण इत्याहुः प्रसवं च न कुर्वते । विशेषाः पञ्चभूतानां तेषां वित्तं विशेषणम् ।।"},
{"c": "14.49", "n": "38", "i": 70754, "v": "तत्रैकगुणमाकाशं द्विगुणो वायुरुच्यते । त्रिगुणं ज्योतिरित्याहुरापश्चापि चतुर्गुणाः ।।"},
{"c": "14.49", "n": "39", "i": 70755, "v": "पृथ्वी पञ्चगुणा ज्ञेया त्रसस्थावरसंकुला । सर्वभूतकरी देवी शुभाशुभनिदर्शना ।।"},
{"c": "14.49", "n": "40", "i": 70756, "v": "शब्दः स्पर्शस्तथा रूपं रसो गन्धश्च पञ्चमः । एते पञ्च गुणा भूमेर्विज्ञेया द्विजसत्तमाः ।।"},
{"c": "14.49", "n": "41", "i": 70757, "v": "पार्थिवश्च सदा गन्धो गन्धश्च बहुधा स्मृतः । तस्य गन्धस्य वक्ष्यामि विस्तरेण बहून्गुणान् ।।"},
{"c": "14.49", "n": "42", "i": 70758, "v": "इष्टश्चानिष्टगन्धश्च मधुरोऽम्लः कटुस्तथा । निर्हारी संहतः स्निग्धो रूक्षो विशद एव च । एवं दशविधो ज्ञेयः पार्थिवो गन्ध इत्युत ।।"},
{"c": "14.49", "n": "43", "i": 70759, "v": "शब्दः स्पर्शस्तथा रूपं रसश्चापां गुणाः स्मृताः । रसज्ञानं तु वक्ष्यामि रसस्तु बहुधा स्मृतः ।।"},
{"c": "14.49", "n": "44", "i": 70760, "v": "मधुरोऽम्लः कटुस्तिक्तः कषायो लवणस्तथा । एवं षड्विधविस्तारो रसो वारिमयः स्मृतः ।।"},
{"c": "14.49", "n": "45", "i": 70761, "v": "शब्दः स्पर्शस्तथा रूपं त्रिगुणं ज्योतिरुच्यते । ज्योतिषश्च गुणो रूपं रूपं च बहुधा स्मृतम् ।।"},
{"c": "14.49", "n": "46", "i": 70762, "v": "शुक्लं कृष्णं तथा रक्तं नीलं पीतारुणं तथा । ह्रस्वं दीर्घं तथा स्थूलं चतुरस्राणु वृत्तकम् ।।"},
{"c": "14.49", "n": "47", "i": 70763, "v": "एवं द्वादशविस्तारं तेजसो रूपमुच्यते । विज्ञेयं ब्राह्मणैर्नित्यं धर्मज्ञैः सत्यवादिभिः ।।"},
{"c": "14.49", "n": "48", "i": 70764, "v": "शब्दस्पर्शौ च विज्ञेयौ द्विगुणो वायुरुच्यते । वायोश्चापि गुणः स्पर्शः स्पर्शश्च बहुधा स्मृतः ।।"},
{"c": "14.49", "n": "49", "i": 70765, "v": "उष्णः शीतः सुखो दुःखः स्निग्धो विशद एव च । कठिनश्चिक्कणः श्लक्ष्णः पिच्छिलो दारुणो मृदुः ।।"},
{"c": "14.49", "n": "50", "i": 70766, "v": "एवं द्वादशविस्तारो वायव्यो गुण उच्यते । विधिवद्ब्रह्मणैः सिद्धैर्धर्मज्ञैस्तत्त्वदर्शिभिः ।।"},
{"c": "14.49", "n": "51", "i": 70767, "v": "तत्रैकगुणमाकाशं शब्द इत्येव च स्मृतः । तस्य शब्दस्य वक्ष्यामि विस्तरेण बहून्गुणान् ।।"},
{"c": "14.49", "n": "52", "i": 70768, "v": "षड्जर्षभौ च गान्धारो मध्यमः पञ्चमस्तथा । अतः परं तु विज्ञेयो निषादो धैवतस्तथा ।।"},
{"c": "14.49", "n": "53", "i": 70769, "v": "इष्टोऽनिष्टश्च शब्दस्तु संहतः प्रविभागवान् । एवं बहुविधो ज्ञेयः शब्द आकाशसंभवः ।।"},
{"c": "14.49", "n": "54", "i": 70770, "v": "आकाशमुत्तमं भूतमहंकारस्ततः परम् । अहंकारात्परा बुद्धिर्बुद्धेरात्मा ततः परः ।।"},
{"c": "14.49", "n": "55", "i": 70771, "v": "तस्मात्तु परमव्यक्तमव्यक्तात्पुरुषः परः । परावरज्ञो भूतानां यं प्राप्यानन्त्यमश्नुते ।।"},
{"c": "14.50", "t": "ब्रह्मोवाच ।"},
{"c": "14.50", "n": "1", "i": 70772, "v": "भूतानामथ पञ्चानां यथैषामीश्वरं मनः । नियमे च विसर्गे च भूतात्मा मन एव च ।।"},
{"c": "14.50", "n": "2", "i": 70773, "v": "अधिष्ठाता मनो नित्यं भूतानां महतां तथा । बुद्धिरैश्वर्यमाचष्टे क्षेत्रज्ञः सर्व उच्यते ।।"},
{"c": "14.50", "n": "3", "i": 70774, "v": "इन्द्रियाणि मनो युङ्क्ते सदश्वानिव सारथिः । इन्द्रियाणि मनो बुद्धिं क्षेत्रज्ञो युञ्जते सदा ।।"},
{"c": "14.50", "n": "4", "i": 70775, "v": "महाभूतसमायुक्तं बुद्धिसंयमनं रथम् । तमारुह्य स भूतात्मा समन्तात्परिधावति ।।"},
{"c": "14.50", "n": "5", "i": 70776, "v": "इन्द्रियग्रामसंयुक्तो मनःसारथिरेव च । बुद्धिसंयमनो नित्यं महान्ब्रह्ममयो रथः ।।"},
{"c": "14.50", "n": "6", "i": 70777, "v": "एवं यो वेत्ति विद्वान्वै सदा ब्रह्ममयं रथम् । स धीरः सर्वलोकेषु न मोहमधिगच्छति ।।"},
{"c": "14.50", "n": "7", "i": 70778, "v": "अव्यक्तादि विशेषान्तं त्रसस्थावरसंकुलम् । चन्द्रसूर्यप्रभालोकं ग्रहनक्षत्रमण्डितम् ।।"},
{"c": "14.50", "n": "8", "i": 70779, "v": "नदीपर्वतजालैश्च सर्वतः परिभूषितम् । विविधाभिस्तथाद्भिश्च सततं समलंकृतम् ।।"},
{"c": "14.50", "n": "9", "i": 70780, "v": "आजीवः सर्वभूतानां सर्वप्राणभृतां गतिः । एतद्ब्रह्मवनं नित्यं यस्मिंश्चरति क्षेत्रवित् ।।"},
{"c": "14.50", "n": "10", "i": 70781, "v": "लोकेऽस्मिन्यानि भूतानि स्थावराणि चराणि च । तान्येवाग्रे प्रलीयन्ते पश्चाद्भूतकृता गुणाः । गुणेभ्यः पञ्चभूतानि एष भूतसमुच्छ्रयः ।।"},
{"c": "14.50", "n": "11", "i": 70782, "v": "देवा मनुष्या गन्धर्वाः पिशाचासुरराक्षसाः । सर्वे स्वभावतः सृष्टा न क्रियाभ्यो न कारणात् ।।"},
{"c": "14.50", "n": "12", "i": 70783, "v": "एते विश्वकृतो विप्रा जायन्ते ह पुनः पुनः । तेभ्यः प्रसूतास्तेष्वेव महाभूतेषु पञ्चसु । प्रलीयन्ते यथाकालमूर्मयः सागरे यथा ।।"},
{"c": "14.50", "n": "13", "i": 70784, "v": "विश्वसृग्भ्यस्तु भूतेभ्यो महाभूतानि गच्छति । भूतेभ्यश्चापि पञ्चभ्यो मुक्तो गच्छेत्प्रजापतिम् ।।"},
{"c": "14.50", "n": "14", "i": 70785, "v": "प्रजापतिरिदं सर्वं तपसैवासृजत्प्रभुः । तथैव वेदानृषयस्तपसा प्रतिपेदिरे ।।"},
{"c": "14.50", "n": "15", "i": 70786, "v": "तपसश्चानुपूर्व्येण फलमूलाशिनस्तथा । त्रैलोक्यं तपसा सिद्धाः पश्यन्तीह समाहिताः ।।"},
{"c": "14.50", "n": "16", "i": 70787, "v": "ओषधान्यगदादीनी नानाविद्याश्च सर्वशः । तपसैव प्रसिध्यन्ति तपोमूलं हि साधनम् ।।"},
{"c": "14.50", "n": "17", "i": 70788, "v": "यद्दुरापं दुराम्नायं दुराधर्षं दुरन्वयम् । तत्सर्वं तपसा साध्यं तपो हि दुरतिक्रमम् ।।"},
{"c": "14.50", "n": "18", "i": 70789, "v": "सुरापो ब्रह्महा स्तेयी भ्रूणहा गुरुतल्पगः । तपसैव सुतप्तेन मुच्यन्ते किल्बिषात्ततः ।।"},
{"c": "14.50", "n": "19", "i": 70790, "v": "मनुष्याः पितरो देवाः पशवो मृगपक्षिणः । यानि चान्यानि भूतानि त्रसानि स्थावराणि च ।।"},
{"c": "14.50", "n": "20", "i": 70791, "v": "तपःपरायणा नित्यं सिध्यन्ते तपसा सदा । तथैव तपसा देवा महाभागा दिवं गताः ।।"},
{"c": "14.50", "n": "21", "i": 70792, "v": "आशीर्युक्तानि कर्माणि कुर्वते ये त्वतन्द्रिताः । अहंकारसमायुक्तास्ते सकाशे प्रजापतेः ।।"},
{"c": "14.50", "n": "22", "i": 70793, "v": "ध्यानयोगेन शुद्धेन निर्ममा निरहंकृताः । प्राप्नुवन्ति महात्मानो महान्तं लोकमुत्तमम् ।।"},
{"c": "14.50", "n": "23", "i": 70794, "v": "ध्यानयोगादुपागम्य प्रसन्नमतयः सदा । सुखोपचयमव्यक्तं प्रविशन्त्यात्मवत्तया ।।"},
{"c": "14.50", "n": "24", "i": 70795, "v": "ध्यानयोगादुपागम्य निर्ममा निरहंकृताः । अव्यक्तं प्रविशन्तीह महान्तं लोकमुत्तमम् ।।"},
{"c": "14.50", "n": "25", "i": 70796, "v": "अव्यक्तादेव संभूतः समयज्ञो गतः पुनः । तमोरजोभ्यां निर्मुक्तः सत्त्वमास्थाय केवलम् ।।"},
{"c": "14.50", "n": "26", "i": 70797, "v": "विमुक्तः सर्वपापेभ्यः सर्वं त्यजति निष्कलः । क्षेत्रज्ञ इति तं विद्याद्यस्तं वेद स वेदवित् ।।"},
{"c": "14.50", "n": "27", "i": 70798, "v": "चित्तं चित्तादुपागम्य मुनिरासीत संयतः । यच्चित्तस्तन्मना भूत्वा गुह्यमेतत्सनातनम् ।।"},
{"c": "14.50", "n": "28", "i": 70799, "v": "अव्यक्तादि विशेषान्तमविद्यालक्षणं स्मृतम् । निबोधत यथा हीदं गुणैर्लक्षणमित्युत ।।"},
{"c": "14.50", "n": "29", "i": 70800, "v": "द्व्यक्षरस्तु भवेन्मृत्युस्त्र्यक्षरं ब्रह्म शाश्वतम् । ममेति च भवेन्मृत्युर्न ममेति च शाश्वतम् ।।"},
{"c": "14.50", "n": "30", "i": 70801, "v": "कर्म केचित्प्रशंसन्ति मन्दबुद्धितरा नराः । ये तु बुद्धा महात्मानो न प्रशंसन्ति कर्म ते ।।"},
{"c": "14.50", "n": "31", "i": 70802, "v": "कर्मणा जायते जन्तुर्मूर्तिमान्षोडशात्मकः । पुरुषं सृजतेऽविद्या अग्राह्यममृताशिनम् ।।"},
{"c": "14.50", "n": "32", "i": 70803, "v": "तस्मात्कर्मसु निःस्नेहा ये केचित्पारदर्शिनः । विद्यामयोऽयं पुरुषो न तु कर्ममयः स्मृतः ।।"},
{"c": "14.50", "n": "33", "i": 70804, "v": "अपूर्वममृतं नित्यं य एनमविचारिणम् । य एनं विन्दतेऽऽत्मानमग्राह्यममृताशिनम् । अग्राह्योऽमृतो भवति य एभिः कारणैर्ध्रुवः ।।"},
{"c": "14.50", "n": "34", "i": 70805, "v": "अपोह्य सर्वसंकल्पान्संयम्यात्मानमात्मनि । स तद्ब्रह्म शुभं वेत्ति यस्माद्भूयो न विद्यते ।।"},
{"c": "14.50", "n": "35", "i": 70806, "v": "प्रसादेनैव सत्त्वस्य प्रसादं समवाप्नुयात् । लक्षणं हि प्रसादस्य यथा स्यात्स्वप्नदर्शनम् ।।"},
{"c": "14.50", "n": "36", "i": 70807, "v": "गतिरेषा तु मुक्तानां ये ज्ञानपरिनिष्ठिताः । प्रवृत्तयश्च याः सर्वाः पश्यन्ति परिणामजाः ।।"},
{"c": "14.50", "n": "37", "i": 70808, "v": "एषा गतिरसक्तानामेष धर्मः सनातनः । एषा ज्ञानवतां प्राप्तिरेतद्वृत्तमनिन्दितम् ।।"},
{"c": "14.50", "n": "38", "i": 70809, "v": "समेन सर्वभूतेषु निःस्पृहेण निराशिषा । शक्या गतिरियं गन्तुं सर्वत्र समदर्शिना ।।"},
{"c": "14.50", "n": "39", "i": 70810, "v": "एतद्वः सर्वमाख्यातं मया विप्रर्षिसत्तमाः । एवमाचरत क्षिप्रं ततः सिद्धिमवाप्स्यथ ।।"},
{"c": "14.50", "t": "गुरुरुवाच ।"},
{"c": "14.50", "n": "40", "i": 70811, "v": "इत्युक्तास्ते तु मुनयो ब्रह्मणा गुरुणा तथा । कृतवन्तो महात्मानस्ततो लोकानवाप्नुवन् ।।"},
{"c": "14.50", "n": "41", "i": 70812, "v": "त्वमप्येतन्महाभाग यथोक्तं ब्रह्मणो वचः । सम्यगाचर शुद्धात्मंस्ततः सिद्धिमवाप्स्यसि ।।"},
{"c": "14.50", "t": "वासुदेव उवाच ।"},
{"c": "14.50", "n": "42", "i": 70813, "v": "इत्युक्तः स तदा शिष्यो गुरुणा धर्ममुत्तमम् । चकार सर्वं कौन्तेय ततो मोक्षमवाप्तवान् ।।"},
{"c": "14.50", "n": "43", "i": 70814, "v": "कृतकृत्यश्च स तदा शिष्यः कुरुकुलोद्वह । तत्पदं समनुप्राप्तो यत्र गत्वा न शोचति ।।"},
{"c": "14.50", "t": "अर्जुन उवाच ।"},
{"c": "14.50", "n": "44", "i": 70815, "v": "को न्वसौ ब्राह्मणः कृष्ण कश्च शिष्यो जनार्दन । श्रोतव्यं चेन्मयैतद्वै तत्त्वमाचक्ष्व मे विभो ।।"},
{"c": "14.50", "t": "वासुदेव उवाच ।"},
{"c": "14.50", "n": "45", "i": 70816, "v": "अहं गुरुर्महाबाहो मनः शिष्यं च विद्धि मे । त्वत्प्रीत्या गुह्यमेतच्च कथितं मे धनंजय ।।"},
{"c": "14.50", "n": "46", "i": 70817, "v": "मयि चेदस्ति ते प्रीतिर्नित्यं कुरुकुलोद्वह । अध्यात्ममेतच्छ्रुत्वा त्वं सम्यगाचर सुव्रत ।।"},
{"c": "14.50", "n": "47", "i": 70818, "v": "ततस्त्वं सम्यगाचीर्णे धर्मेऽस्मिन्कुरुनन्दन । सर्वपापविशुद्धात्मा मोक्षं प्राप्स्यसि केवलम् ।।"},
{"c": "14.50", "n": "48", "i": 70819, "v": "पूर्वमप्येतदेवोक्तं युद्धकाल उपस्थिते । मया तव महाबाहो तस्मादत्र मनः कुरु ।।"},
{"c": "14.50", "n": "49", "i": 70820, "v": "मया तु भरतश्रेष्ठ चिरदृष्टः पिता विभो । तमहं द्रष्टुमिच्छामि संमते तव फल्गुन ।।"},
{"c": "14.50", "t": "वैशंपायन उवाच ।"},
{"c": "14.50", "n": "50", "i": 70821, "v": "इत्युक्तवचनं कृष्णं प्रत्युवाच धनंजयः । गच्छावो नगरं कृष्ण गजसाह्वयमद्य वै ।।"},
{"c": "14.50", "n": "51", "i": 70822, "v": "समेत्य तत्र राजानं धर्मात्मानं युधिष्ठिरम् । समनुज्ञाप्य दुर्धर्षं स्वां पुरीं यातुमर्हसि ।।"},
{"c": "14.51", "t": "वैशंपायन उवाच ।"},
{"c": "14.51", "n": "1", "i": 70823, "v": "ततोऽभ्यचोदयत्कृष्णो युज्यतामिति दारुकम् । मुहूर्तादिव चाचष्ट युक्तमित्येव दारुकः ।।"},
{"c": "14.51", "n": "2", "i": 70824, "v": "तथैव चानुयात्राणि चोदयामास पाण्डवः । सज्जयध्वं प्रयास्यामो नगरं गजसाह्वयम् ।।"},
{"c": "14.51", "n": "3", "i": 70825, "v": "इत्युक्ताः सैनिकास्ते तु सज्जीभूता विशां पते । आचख्युः सज्जमित्येव पार्थायामिततेजसे ।।"},
{"c": "14.51", "n": "4", "i": 70826, "v": "ततस्तौ रथमास्थाय प्रयातौ कृष्णपाण्डवौ । विकुर्वाणौ कथाश्चित्राः प्रीयमाणौ विशां पते ।।"},
{"c": "14.51", "n": "5", "i": 70827, "v": "रथस्थं तु महातेजा वासुदेवं धनंजयः । पुनरेवाब्रवीद्वाक्यमिदं भरतसत्तम ।।"},
{"c": "14.51", "n": "6", "i": 70828, "v": "त्वत्प्रसादाज्जयः प्राप्तो राज्ञा वृष्णिकुलोद्वह । निहताः शत्रवश्चापि प्राप्तं राज्यमकण्टकम् ।।"},
{"c": "14.51", "n": "7", "i": 70829, "v": "नाथवन्तश्च भवता पाण्डवा मधुसूदन । भवन्तं प्लवमासाद्य तीर्णाः स्म कुरुसागरम् ।।"},
{"c": "14.51", "n": "8", "i": 70830, "v": "विश्वकर्मन्नमस्तेऽस्तु विश्वात्मन्विश्वसंभव । यथाहं त्वा विजानामि यथा चाहं भवन्मनाः ।।"},
{"c": "14.51", "n": "9", "i": 70831, "v": "त्वत्तेजःसंभवो नित्यं हुताशो मधुसूदन । रतिः क्रीडामयी तुभ्यं माया ते रोदसी विभो ।।"},
{"c": "14.51", "n": "10", "i": 70832, "v": "त्वयि सर्वमिदं विश्वं यदिदं स्थाणुजङ्गमम् । त्वं हि सर्वं विकुरुषे भूतग्रामं सनातनम् ।।"},
{"c": "14.51", "n": "11", "i": 70833, "v": "पृथिवीं चान्तरिक्षं च तथा स्थावरजङ्गमम् । हसितं तेऽमला ज्योत्स्ना ऋतवश्चेन्द्रियान्वयाः ।।"},
{"c": "14.51", "n": "12", "i": 70834, "v": "प्राणो वायुः सततगः क्रोधो मृत्युः सनातनः । प्रसादे चापि पद्मा श्रीर्नित्यं त्वयि महामते ।।"},
{"c": "14.51", "n": "13", "i": 70835, "v": "रतिस्तुष्टिर्धृतिः क्षान्तिस्त्वयि चेदं चराचरम् । त्वमेवेह युगान्तेषु निधनं प्रोच्यसेऽनघ ।।"},
{"c": "14.51", "n": "14", "i": 70836, "v": "सुदीर्घेणापि कालेन न ते शक्या गुणा मया । आत्मा च परमो वक्तुं नमस्ते नलिनेक्षण ।।"},
{"c": "14.51", "n": "15", "i": 70837, "v": "विदितो मेऽसि दुर्धर्ष नारदाद्देवलात्तथा । कृष्णद्वैपायनाच्चैव तथा कुरुपितामहात् ।।"},
{"c": "14.51", "n": "16", "i": 70838, "v": "त्वयि सर्वं समासक्तं त्वमेवैको जनेश्वरः । यच्चानुग्रहसंयुक्तमेतदुक्तं त्वयानघ ।।"},
{"c": "14.51", "n": "17", "i": 70839, "v": "एतत्सर्वमहं सम्यगाचरिष्ये जनार्दन । इदं चाद्भुतमत्यर्थं कृतमस्मत्प्रियेप्सया ।।"},
{"c": "14.51", "n": "18", "i": 70840, "v": "यत्पापो निहतः संख्ये कौरव्यो धृतराष्ट्रजः । त्वया दग्धं हि तत्सैन्यं मया विजितमाहवे ।।"},
{"c": "14.51", "n": "19", "i": 70841, "v": "भवता तत्कृतं कर्म येनावाप्तो जयो मया । दुर्योधनस्य संग्रामे तव बुद्धिपराक्रमैः ।।"},
{"c": "14.51", "n": "20", "i": 70842, "v": "कर्णस्य च वधोपायो यथावत्संप्रदर्शितः । सैन्धवस्य च पापस्य भूरिश्रवस एव च ।।"},
{"c": "14.51", "n": "21", "i": 70843, "v": "अहं च प्रीयमाणेन त्वया देवकिनन्दन । यदुक्तस्तत्करिष्यामि न हि मेऽत्र विचारणा ।।"},
{"c": "14.51", "n": "22", "i": 70844, "v": "राजानं च समासाद्य धर्मात्मानं युधिष्ठिरम् । चोदयिष्यामि धर्मज्ञ गमनार्थं तवानघ ।।"},
{"c": "14.51", "n": "23", "i": 70845, "v": "रुचितं हि ममैतत्ते द्वारकागमनं प्रभो । अचिराच्चैव दृष्टा त्वं मातुलं मधुसूदन । बलदेवं च दुर्धर्षं तथान्यान्वृष्णिपुंगवान् ।।"},
{"c": "14.51", "n": "24", "i": 70846, "v": "एवं संभाषमाणौ तौ प्राप्तौ वारणसाह्वयम् । तथा विविशतुश्चोभौ संप्रहृष्टनराकुलम् ।।"},
{"c": "14.51", "n": "25", "i": 70847, "v": "तौ गत्वा धृतराष्ट्रस्य गृहं शक्रगृहोपमम् । ददृशाते महाराज धृतराष्ट्रं जनेश्वरम् ।।"},
{"c": "14.51", "n": "26", "i": 70848, "v": "विदुरं च महाबुद्धिं राजानं च युधिष्ठिरम् । भीमसेनं च दुर्धर्षं माद्रीपुत्रौ च पाण्डवौ । धृतराष्ट्रमुपासीनं युयुत्सुं चापराजितम् ।।"},
{"c": "14.51", "n": "27", "i": 70849, "v": "गान्धारीं च महाप्राज्ञां पृथां कृष्णां च भामिनीम् । सुभद्राद्याश्च ताः सर्वा भरतानां स्त्रियस्तथा । ददृशाते स्थिताः सर्वा गान्धारीं परिवार्य वै ।।"},
{"c": "14.51", "n": "28", "i": 70850, "v": "ततः समेत्य राजानं धृतराष्ट्रमरिंदमौ । निवेद्य नामधेये स्वे तस्य पादावगृह्णताम् ।।"},
{"c": "14.51", "n": "29", "i": 70851, "v": "गान्धार्याश्च पृथायाश्च धर्मराज्ञस्तथैव च । भीमस्य च महात्मानौ तथा पादावगृह्णताम् ।।"},
{"c": "14.51", "n": "30", "i": 70852, "v": "क्षत्तारं चापि संपूज्य पृष्ट्वा कुशलमव्ययम् । तैः सार्धं नृपतिं वृद्धं ततस्तं पर्युपासताम् ।।"},
{"c": "14.51", "n": "31", "i": 70853, "v": "ततो निशि महाराज धृतराष्ट्रः कुरूद्वहान् । जनार्दनं च मेधावी व्यसर्जयत वै गृहान् ।।"},
{"c": "14.51", "n": "32", "i": 70854, "v": "तेऽनुज्ञाता नृपतिना ययुः स्वं स्वं निवेशनम् । धनंजयगृहानेव ययौ कृष्णस्तु वीर्यवान् ।।"},
{"c": "14.51", "n": "33", "i": 70855, "v": "तत्रार्चितो यथान्यायं सर्वकामैरुपस्थितः । कृष्णः सुष्वाप मेधावी धनंजयसहायवान् ।।"},
{"c": "14.51", "n": "34", "i": 70856, "v": "प्रभातायां तु शर्वर्यां कृतपूर्वाह्णिकक्रियौ । धर्मराजस्य भवनं जग्मतुः परमार्चितौ । यत्रास्ते स सहामात्यो धर्मराजो महामनाः ।।"},
{"c": "14.51", "n": "35", "i": 70857, "v": "ततस्तौ तत्प्रविश्याथ ददृशाते महाबलौ । धर्मराजानमासीनं देवराजमिवाश्विनौ ।।"},
{"c": "14.51", "n": "36", "i": 70858, "v": "तौ समासाद्य राजानं वार्ष्णेयकुरुपुंगवौ । निषीदतुरनुज्ञातौ प्रीयमाणेन तेन वै ।।"},
{"c": "14.51", "n": "37", "i": 70859, "v": "ततः स राजा मेधावी विवक्षू प्रेक्ष्य तावुभौ । प्रोवाच वदतां श्रेष्ठो वचनं राजसत्तमः ।।"},
{"c": "14.51", "n": "38", "i": 70860, "v": "विवक्षू हि युवां मन्ये वीरौ यदुकुरूद्वहौ । ब्रूत कर्तास्मि सर्वं वां न चिरान्मा विचार्यताम् ।।"},
{"c": "14.51", "n": "39", "i": 70861, "v": "इत्युक्ते फल्गुनस्तत्र धर्मराजानमब्रवीत् । विनीतवदुपागम्य वाक्यं वाक्यविशारदः ।।"},
{"c": "14.51", "n": "40", "i": 70862, "v": "अयं चिरोषितो राजन्वासुदेवः प्रतापवान् । भवन्तं समनुज्ञाप्य पितरं द्रष्टुमिच्छति ।।"},
{"c": "14.51", "n": "41", "i": 70863, "v": "स गच्छेदभ्यनुज्ञातो भवता यदि मन्यसे । आनर्तनगरीं वीरस्तदनुज्ञातुमर्हसि ।।"},
{"c": "14.51", "t": "युधिष्ठिर उवाच ।"},
{"c": "14.51", "n": "42", "i": 70864, "v": "पुण्डरीकाक्ष भद्रं ते गच्छ त्वं मधुसूदन । पुरीं द्वारवतीमद्य द्रष्टुं शूरसुतं प्रभुम् ।।"},
{"c": "14.51", "n": "43", "i": 70865, "v": "रोचते मे महाबाहो गमनं तव केशव । मातुलश्चिरदृष्टो मे त्वया देवी च देवकी ।।"},
{"c": "14.51", "n": "44", "i": 70866, "v": "मातुलं वसुदेवं त्वं बलदेवं च माधव । पूजयेथा महाप्राज्ञ मद्वाक्येन यथार्हतः ।।"},
{"c": "14.51", "n": "45", "i": 70867, "v": "स्मरेथाश्चापि मां नित्यं भीमं च बलिनां वरम् । फल्गुनं नकुलं चैव सहदेवं च माधव ।।"},
{"c": "14.51", "n": "46", "i": 70868, "v": "आनर्तानवलोक्य त्वं पितरं च महाभुज । वृष्णींश्च पुनरागच्छेर्हयमेधे ममानघ ।।"},
{"c": "14.51", "n": "47", "i": 70869, "v": "स गच्छ रत्नान्यादाय विविधानि वसूनि च । यच्चाप्यन्यन्मनोज्ञं ते तदप्यादत्स्व सात्वत ।।"},
{"c": "14.51", "n": "48", "i": 70870, "v": "इयं हि वसुधा सर्वा प्रसादात्तव माधव । अस्मानुपगता वीर निहताश्चापि शत्रवः ।।"},
{"c": "14.51", "n": "49", "i": 70871, "v": "एवं ब्रुवति कौरव्ये धर्मराजे युधिष्ठिरे । वासुदेवो वरः पुंसामिदं वचनमब्रवीत् ।।"},
{"c": "14.51", "n": "50", "i": 70872, "v": "तवैव रत्नानि धनं च केवल;म्धरा च कृत्स्ना तु महाभुजाद्य वै । यदस्ति चान्यद्द्रविणं गृहेषु मे; त्वमेव तस्येश्वर नित्यमीश्वरः ।।"},
{"c": "14.51", "n": "51", "i": 70873, "v": "तथेत्यथोक्तः प्रतिपूजितस्तदा; गदाग्रजो धर्मसुतेन वीर्यवान् । पितृष्वसामभ्यवदद्यथाविधि; संपूजितश्चाप्यगमत्प्रदक्षिणम् ।।"},
{"c": "14.51", "n": "52", "i": 70874, "v": "तया स सम्यक्प्रतिनन्दितस्तदा; तथैव सर्वैर्विदुरादिभिस्ततः । विनिर्ययौ नागपुराद्गदाग्रजो; रथेन दिव्येन चतुर्युजा हरिः ।।"},
{"c": "14.51", "n": "53", "i": 70875, "v": "रथं सुभद्रामधिरोप्य भामिनीं; युधिष्ठिरस्यानुमते जनार्दनः । पितृष्वसायाश्च तथा महाभुजो; विनिर्ययौ पौरजनाभिसंवृतः ।।"},
{"c": "14.51", "n": "54", "i": 70876, "v": "तमन्वगाद्वानरवर्यकेतनः; ससात्यकिर्माद्रवतीसुतावपि । अगाधबुद्धिर्विदुरश्च माधवं; स्वयं च भीमो गजराजविक्रमः ।।"},
{"c": "14.51", "n": "55", "i": 70877, "v": "निवर्तयित्वा कुरुराष्ट्रवर्धनां;स्ततः स सर्वान्विदुरं च वीर्यवान् । जनार्दनो दारुकमाह सत्वरः; प्रचोदयाश्वानिति सात्यकिस्तदा ।।"},
{"c": "14.51", "n": "56", "i": 70878, "v": "ततो ययौ शत्रुगणप्रमर्दनः; शिनिप्रवीरानुगतो जनार्दनः । यथा निहत्यारिगणाञ्शतक्रतु;र्दिवं तथानर्तपुरीं प्रतापवान् ।।"},
{"c": "14.52", "t": "वैशंपायन उवाच ।"},
{"c": "14.52", "n": "1", "i": 70879, "v": "तथा प्रयान्तं वार्ष्णेयं द्वारकां भरतर्षभाः । परिष्वज्य न्यवर्तन्त सानुयात्राः परंतपाः ।।"},
{"c": "14.52", "n": "2", "i": 70880, "v": "पुनः पुनश्च वार्ष्णेयं पर्यष्वजत फल्गुनः । आ चक्षुर्विषयाच्चैनं ददर्श च पुनः पुनः ।।"},
{"c": "14.52", "n": "3", "i": 70881, "v": "कृच्छ्रेणैव च तां पार्थो गोविन्दे विनिवेशिताम् । संजहार तदा दृष्टिं कृष्णश्चाप्यपराजितः ।।"},
{"c": "14.52", "n": "4", "i": 70882, "v": "तस्य प्रयाणे यान्यासन्निमित्तानि महात्मनः । बहून्यद्भुतरूपाणि तानि मे गदतः शृणु ।।"},
{"c": "14.52", "n": "5", "i": 70883, "v": "वायुर्वेगेन महता रथस्य पुरतो ववौ । कुर्वन्निःशर्करं मार्गं विरजस्कमकण्टकम् ।।"},
{"c": "14.52", "n": "6", "i": 70884, "v": "ववर्ष वासवश्चापि तोयं शुचि सुगन्धि च । दिव्यानि चैव पुष्पाणि पुरतः शार्ङ्गधन्वनः ।।"},
{"c": "14.52", "n": "7", "i": 70885, "v": "स प्रयातो महाबाहुः समेषु मरुधन्वसु । ददर्शाथ मुनिश्रेष्ठमुत्तङ्कममितौजसम् ।।"},
{"c": "14.52", "n": "8", "i": 70886, "v": "स तं संपूज्य तेजस्वी मुनिं पृथुललोचनः । पूजितस्तेन च तदा पर्यपृच्छदनामयम् ।।"},
{"c": "14.52", "n": "9", "i": 70887, "v": "स पृष्टः कुशलं तेन संपूज्य मधुसूदनम् । उत्तङ्को ब्राह्मणश्रेष्ठस्ततः पप्रच्छ माधवम् ।।"},
{"c": "14.52", "n": "10", "i": 70888, "v": "कच्चिच्छौरे त्वया गत्वा कुरुपाण्डवसद्म तत् । कृतं सौभ्रात्रमचलं तन्मे व्याख्यातुमर्हसि ।।"},
{"c": "14.52", "n": "11", "i": 70889, "v": "अभिसंधाय तान्वीरानुपावृत्तोऽसि केशव । संबन्धिनः सुदयितान्सततं वृष्णिपुंगव ।।"},
{"c": "14.52", "n": "12", "i": 70890, "v": "कच्चित्पाण्डुसुताः पञ्च धृतराष्ट्रस्य चात्मजाः । लोकेषु विहरिष्यन्ति त्वया सह परंतप ।।"},
{"c": "14.52", "n": "13", "i": 70891, "v": "स्वराष्ट्रेषु च राजानः कच्चित्प्राप्स्यन्ति वै सुखम् । कौरवेषु प्रशान्तेषु त्वया नाथेन माधव ।।"},
{"c": "14.52", "n": "14", "i": 70892, "v": "या मे संभावना तात त्वयि नित्यमवर्तत । अपि सा सफला कृष्ण कृता ते भरतान्प्रति ।।"},
{"c": "14.52", "t": "वासुदेव उवाच ।"},
{"c": "14.52", "n": "15", "i": 70893, "v": "कृतो यत्नो मया ब्रह्मन्सौभ्रात्रे कौरवान्प्रति । न चाशक्यन्त संधातुं तेऽधर्मरुचयो मया ।।"},
{"c": "14.52", "n": "16", "i": 70894, "v": "ततस्ते निधनं प्राप्ताः सर्वे ससुतबान्धवाः । न दिष्टमभ्यतिक्रान्तुं शक्यं बुद्ध्या बलेन वा । महर्षे विदितं नूनं सर्वमेतत्तवानघ ।।"},
{"c": "14.52", "n": "17", "i": 70895, "v": "तेऽत्यक्रामन्मतिं मह्यं भीष्मस्य विदुरस्य च । ततो यमक्षयं जग्मुः समासाद्येतरेतरम् ।।"},
{"c": "14.52", "n": "18", "i": 70896, "v": "पञ्च वै पाण्डवाः शिष्टा हतमित्रा हतात्मजाः । धार्तराष्ट्राश्च निहताः सर्वे ससुतबान्धवाः ।।"},
{"c": "14.52", "n": "19", "i": 70897, "v": "इत्युक्तवचने कृष्णे भृशं क्रोधसमन्वितः । उत्तङ्कः प्रत्युवाचैनं रोषादुत्फाल्य लोचने ।।"},
{"c": "14.52", "n": "20", "i": 70898, "v": "यस्माच्छक्तेन ते कृष्ण न त्राताः कुरुपाण्डवाः । संबन्धिनः प्रियास्तस्माच्छप्स्येऽहं त्वामसंशयम् ।।"},
{"c": "14.52", "n": "21", "i": 70899, "v": "न च ते प्रसभं यस्मात्ते निगृह्य निवर्तिताः । तस्मान्मन्युपरीतस्त्वां शप्स्यामि मधुसूदन ।।"},
{"c": "14.52", "n": "22", "i": 70900, "v": "त्वया हि शक्तेन सता मिथ्याचारेण माधव । उपचीर्णाः कुरुश्रेष्ठा यस्त्वेतान्समुपेक्षथाः ।।"},
{"c": "14.52", "t": "वासुदेव उवाच ।"},
{"c": "14.52", "n": "23", "i": 70901, "v": "शृणु मे विस्तरेणेदं यद्वक्ष्ये भृगुनन्दन । गृहाणानुनयं चापि तपस्वी ह्यसि भार्गव ।।"},
{"c": "14.52", "n": "24", "i": 70902, "v": "श्रुत्वा त्वमेतदध्यात्मं मुञ्चेथाः शापमद्य वै । न च मां तपसाल्पेन शक्तोऽभिभवितुं पुमान् ।।"},
{"c": "14.52", "n": "25", "i": 70903, "v": "न च ते तपसो नाशमिच्छामि जपतां वर । तपस्ते सुमहद्दीप्तं गुरवश्चापि तोषिताः ।।"},
{"c": "14.52", "n": "26", "i": 70904, "v": "कौमारं ब्रह्मचर्यं ते जानामि द्विजसत्तम । दुःखार्जितस्य तपसस्तस्मान्नेच्छामि ते व्ययम् ।।"},
{"c": "14.53", "t": "उत्तङ्क उवाच ।"},
{"c": "14.53", "n": "1", "i": 70905, "v": "ब्रूहि केशव तत्त्वेन त्वमध्यात्ममनिन्दितम् । श्रुत्वा श्रेयोऽभिधास्यामि शापं वा ते जनार्दन ।।"},
{"c": "14.53", "t": "वासुदेव उवाच ।"},
{"c": "14.53", "n": "2", "i": 70906, "v": "तमो रजश्च सत्त्वं च विद्धि भावान्मदाश्रयान् । तथा रुद्रान्वसूंश्चापि विद्धि मत्प्रभवान्द्विज ।।"},
{"c": "14.53", "n": "3", "i": 70907, "v": "मयि सर्वाणि भूतानि सर्वभूतेषु चाप्यहम् । स्थित इत्यभिजानीहि मा तेऽभूदत्र संशयः ।।"},
{"c": "14.53", "n": "4", "i": 70908, "v": "तथा दैत्यगणान्सर्वान्यक्षराक्षसपन्नगान् । गन्धर्वाप्सरसश्चैव विद्धि मत्प्रभवान्द्विज ।।"},
{"c": "14.53", "n": "5", "i": 70909, "v": "सदसच्चैव यत्प्राहुरव्यक्तं व्यक्तमेव च । अक्षरं च क्षरं चैव सर्वमेतन्मदात्मकम् ।।"},
{"c": "14.53", "n": "6", "i": 70910, "v": "ये चाश्रमेषु वै धर्माश्चतुर्षु विहिता मुने । दैवानि चैव कर्माणि विद्धि सर्वं मदात्मकम् ।।"},
{"c": "14.53", "n": "7", "i": 70911, "v": "असच्च सदसच्चैव यद्विश्वं सदसतः परम् । ततः परं नास्ति चैव देवदेवात्सनातनात् ।।"},
{"c": "14.53", "n": "8", "i": 70912, "v": "ओंकारप्रभवान्वेदान्विद्धि मां त्वं भृगूद्वह । यूपं सोमं तथैवेह त्रिदशाप्यायनं मखे ।।"},
{"c": "14.53", "n": "9", "i": 70913, "v": "होतारमपि हव्यं च विद्धि मां भृगुनन्दन । अध्वर्युः कल्पकश्चापि हविः परमसंस्कृतम् ।।"},
{"c": "14.53", "n": "10", "i": 70914, "v": "उद्गाता चापि मां स्तौति गीतघोषैर्महाध्वरे । प्रायश्चित्तेषु मां ब्रह्मञ्शान्तिमङ्गलवाचकाः । स्तुवन्ति विश्वकर्माणं सततं द्विजसत्तमाः ।।"},
{"c": "14.53", "n": "11", "i": 70915, "v": "विद्धि मह्यं सुतं धर्ममग्रजं द्विजसत्तम । मानसं दयितं विप्र सर्वभूतदयात्मकम् ।।"},
{"c": "14.53", "n": "12", "i": 70916, "v": "तत्राहं वर्तमानैश्च निवृत्तैश्चैव मानवैः । बह्वीः संसरमाणो वै योनीर्हि द्विजसत्तम ।।"},
{"c": "14.53", "n": "13", "i": 70917, "v": "धर्मसंरक्षणार्थाय धर्मसंस्थापनाय च । तैस्तैर्वेषैश्च रूपैश्च त्रिषु लोकेषु भार्गव ।।"},
{"c": "14.53", "n": "14", "i": 70918, "v": "अहं विष्णुरहं ब्रह्मा शक्रोऽथ प्रभवाप्ययः । भूतग्रामस्य सर्वस्य स्रष्टा संहार एव च ।।"},
{"c": "14.53", "n": "15", "i": 70919, "v": "अधर्मे वर्तमानानां सर्वेषामहमप्युत । धर्मस्य सेतुं बध्नामि चलिते चलिते युगे । तास्ता योनीः प्रविश्याहं प्रजानां हितकाम्यया ।।"},
{"c": "14.53", "n": "16", "i": 70920, "v": "यदा त्वहं देवयोनौ वर्तामि भृगुनन्दन । तदाहं देववत्सर्वमाचरामि न संशयः ।।"},
{"c": "14.53", "n": "17", "i": 70921, "v": "यदा गन्धर्वयोनौ तु वर्तामि भृगुनन्दन । तदा गन्धर्ववच्चेष्टाः सर्वाश्चेष्टामि भार्गव ।।"},
{"c": "14.53", "n": "18", "i": 70922, "v": "नागयोनौ यदा चैव तदा वर्तामि नागवत् । यक्षराक्षसयोनीश्च यथावद्विचराम्यहम् ।।"},
{"c": "14.53", "n": "19", "i": 70923, "v": "मानुष्ये वर्तमाने तु कृपणं याचिता मया । न च ते जातसंमोहा वचो गृह्णन्ति मे हितम् ।।"},
{"c": "14.53", "n": "20", "i": 70924, "v": "भयं च महदुद्दिश्य त्रासिताः कुरवो मया । क्रुद्धेव भूत्वा च पुनर्यथावदनुदर्शिताः ।।"},
{"c": "14.53", "n": "21", "i": 70925, "v": "तेऽधर्मेणेह संयुक्ताः परीताः कालधर्मणा । धर्मेण निहता युद्धे गताः स्वर्गं न संशयः ।।"},
{"c": "14.53", "n": "22", "i": 70926, "v": "लोकेषु पाण्डवाश्चैव गताः ख्यातिं द्विजोत्तम । एतत्ते सर्वमाख्यातं यन्मां त्वं परिपृच्छसि ।।"},
{"c": "14.54", "t": "उत्तङ्क उवाच ।"},
{"c": "14.54", "n": "1", "i": 70927, "v": "अभिजानामि जगतः कर्तारं त्वां जनार्दन । नूनं भवत्प्रसादोऽयमिति मे नास्ति संशयः ।।"},
{"c": "14.54", "n": "2", "i": 70928, "v": "चित्तं च सुप्रसन्नं मे त्वद्भावगतमच्युत । विनिवृत्तश्च मे कोप इति विद्धि परंतप ।।"},
{"c": "14.54", "n": "3", "i": 70929, "v": "यदि त्वनुग्रहं कंचित्त्वत्तोऽर्होऽहं जनार्दन । द्रष्टुमिच्छामि ते रूपमैश्वरं तन्निदर्शय ।।"},
{"c": "14.54", "t": "वैशंपायन उवाच ।"},
{"c": "14.54", "n": "4", "i": 70930, "v": "ततः स तस्मै प्रीतात्मा दर्शयामास तद्वपुः । शाश्वतं वैष्णवं धीमान्ददृशे यद्धनंजयः ।।"},
{"c": "14.54", "n": "5", "i": 70931, "v": "स ददर्श महात्मानं विश्वरूपं महाभुजम् । विस्मयं च ययौ विप्रस्तद्दृष्ट्वा रूपमैश्वरम् ।।"},
{"c": "14.54", "t": "उत्तङ्क उवाच ।"},
{"c": "14.54", "n": "6", "i": 70932, "v": "विश्वकर्मन्नमस्तेऽस्तु यस्य ते रूपमीदृशम् । पद्भ्यां ते पृथिवी व्याप्ता शिरसा चावृतं नभः ।।"},
{"c": "14.54", "n": "7", "i": 70933, "v": "द्यावापृथिव्योर्यन्मध्यं जठरेण तदावृतम् । भुजाभ्यामावृताश्चाशास्त्वमिदं सर्वमच्युत ।।"},
{"c": "14.54", "n": "8", "i": 70934, "v": "संहरस्व पुनर्देव रूपमक्षय्यमुत्तमम् । पुनस्त्वां स्वेन रूपेण द्रष्टुमिच्छामि शाश्वतम् ।।"},
{"c": "14.54", "t": "वैशंपायन उवाच ।"},
{"c": "14.54", "n": "9", "i": 70935, "v": "तमुवाच प्रसन्नात्मा गोविन्दो जनमेजय । वरं वृणीष्वेति तदा तमुत्तङ्कोऽब्रवीदिदम् ।।"},
{"c": "14.54", "n": "10", "i": 70936, "v": "पर्याप्त एष एवाद्य वरस्त्वत्तो महाद्युते । यत्ते रूपमिदं कृष्ण पश्यामि प्रभवाप्ययम् ।।"},
{"c": "14.54", "n": "11", "i": 70937, "v": "तमब्रवीत्पुनः कृष्णो मा त्वमत्र विचारय । अवश्यमेतत्कर्तव्यममोघं दर्शनं मम ।।"},
{"c": "14.54", "t": "उत्तङ्क उवाच ।"},
{"c": "14.54", "n": "12", "i": 70938, "v": "अवश्यकरणीयं वै यद्येतन्मन्यसे विभो । तोयमिच्छामि यत्रेष्टं मरुष्वेतद्धि दुर्लभम् ।।"},
{"c": "14.54", "t": "वैशंपायन उवाच ।"},
{"c": "14.54", "n": "13", "i": 70939, "v": "ततः संहृत्य तत्तेजः प्रोवाचोत्तङ्कमीश्वरः । एष्टव्ये सति चिन्त्योऽहमित्युक्त्वा द्वारकां ययौ ।।"},
{"c": "14.54", "n": "14", "i": 70940, "v": "ततः कदाचिद्भगवानुत्तङ्कस्तोयकाङ्क्षया । तृषितः परिचक्राम मरौ सस्मार चाच्युतम् ।।"},
{"c": "14.54", "n": "15", "i": 70941, "v": "ततो दिग्वाससं धीमान्मातङ्गं मलपङ्किनम् । अपश्यत मरौ तस्मिञ्श्वयूथपरिवारितम् ।।"},
{"c": "14.54", "n": "16", "i": 70942, "v": "भीषणं बद्धनिस्त्रिंशं बाणकार्मुकधारिणम् । तस्याधः स्रोतसोऽपश्यद्वारि भूरि द्विजोत्तमः ।।"},
{"c": "14.54", "n": "17", "i": 70943, "v": "स्मरन्नेव च तं प्राह मातङ्गः प्रहसन्निव । एह्युत्तङ्क प्रतीच्छस्व मत्तो वारि भृगूद्वह । कृपा हि मे सुमहती त्वां दृष्ट्वा तृट्समाहतम् ।।"},
{"c": "14.54", "n": "18", "i": 70944, "v": "इत्युक्तस्तेन स मुनिस्तत्तोयं नाभ्यनन्दत । चिक्षेप च स तं धीमान्वाग्भिरुग्राभिरच्युतम् ।।"},
{"c": "14.54", "n": "19", "i": 70945, "v": "पुनः पुनश्च मातङ्गः पिबस्वेति तमब्रवीत् । न चापिबत्स सक्रोधः क्षुभितेनान्तरात्मना ।।"},
{"c": "14.54", "n": "20", "i": 70946, "v": "स तथा निश्चयात्तेन प्रत्याख्यातो महात्मना । श्वभिः सह महाराज तत्रैवान्तरधीयत ।।"},
{"c": "14.54", "n": "21", "i": 70947, "v": "उत्तङ्कस्तं तथा दृष्ट्वा ततो व्रीडितमानसः । मेने प्रलब्धमात्मानं कृष्णेनामित्रघातिना ।।"},
{"c": "14.54", "n": "22", "i": 70948, "v": "अथ तेनैव मार्गेण शङ्खचक्रगदाधरः । आजगाम महाबाहुरुत्तङ्कश्चैनमब्रवीत् ।।"},
{"c": "14.54", "n": "23", "i": 70949, "v": "न युक्तं तादृशं दातुं त्वया पुरुषसत्तम । सलिलं विप्रमुख्येभ्यो मातङ्गस्रोतसा विभो ।।"},
{"c": "14.54", "n": "24", "i": 70950, "v": "इत्युक्तवचनं धीमान्महाबुद्धिर्जनार्दनः । उत्तङ्कं श्लक्ष्णया वाचा सान्त्वयन्निदमब्रवीत् ।।"},
{"c": "14.54", "n": "25", "i": 70951, "v": "यादृशेनेह रूपेण योग्यं दातुं वृतेन वै । तादृशं खलु मे दत्तं त्वं तु तन्नावबुध्यसे ।।"},
{"c": "14.54", "n": "26", "i": 70952, "v": "मया त्वदर्थमुक्तो हि वज्रपाणिः पुरंदरः । उत्तङ्कायामृतं देहि तोयरूपमिति प्रभुः ।।"},
{"c": "14.54", "n": "27", "i": 70953, "v": "स मामुवाच देवेन्द्रो न मर्त्योऽमर्त्यतां व्रजेत् । अन्यमस्मै वरं देहीत्यसकृद्भृगुनन्दन ।।"},
{"c": "14.54", "n": "28", "i": 70954, "v": "अमृतं देयमित्येव मयोक्तः स शचीपतिः । स मां प्रसाद्य देवेन्द्रः पुनरेवेदमब्रवीत् ।।"},
{"c": "14.54", "n": "29", "i": 70955, "v": "यदि देयमवश्यं वै मातङ्गोऽहं महाद्युते । भूत्वामृतं प्रदास्यामि भार्गवाय महात्मने ।।"},
{"c": "14.54", "n": "30", "i": 70956, "v": "यद्येवं प्रतिगृह्णाति भार्गवोऽमृतमद्य वै । प्रदातुमेष गच्छामि भार्गवायामृतं प्रभो । प्रत्याख्यातस्त्वहं तेन न दद्यामिति भार्गव ।।"},
{"c": "14.54", "n": "31", "i": 70957, "v": "स तथा समयं कृत्वा तेन रूपेण वासवः । उपस्थितस्त्वया चापि प्रत्याख्यातोऽमृतं ददत् । चण्डालरूपी भगवान्सुमहांस्ते व्यतिक्रमः ।।"},
{"c": "14.54", "n": "32", "i": 70958, "v": "यत्तु शक्यं मया कर्तुं भूय एव तवेप्सितम् । तोयेप्सां तव दुर्धर्ष करिष्ये सफलामहम् ।।"},
{"c": "14.54", "n": "33", "i": 70959, "v": "येष्वहःसु तव ब्रह्मन्सलिलेच्छा भविष्यति । तदा मरौ भविष्यन्ति जलपूर्णाः पयोधराः ।।"},
{"c": "14.54", "n": "34", "i": 70960, "v": "रसवच्च प्रदास्यन्ति ते तोयं भृगुनन्दन । उत्तङ्कमेघा इत्युक्ताः ख्यातिं यास्यन्ति चापि ते ।।"},
{"c": "14.54", "n": "35", "i": 70961, "v": "इत्युक्तः प्रीतिमान्विप्रः कृष्णेन स बभूव ह । अद्याप्युत्तङ्कमेघाश्च मरौ वर्षन्ति भारत ।।"},
{"c": "14.55", "t": "जनमेजय उवाच ।"},
{"c": "14.55", "n": "1", "i": 70962, "v": "उत्तङ्कः केन तपसा संयुक्तः सुमहातपाः । यः शापं दातुकामोऽभूद्विष्णवे प्रभविष्णवे ।।"},
{"c": "14.55", "t": "वैशंपायन उवाच ।"},
{"c": "14.55", "n": "2", "i": 70963, "v": "उत्तङ्को महता युक्तस्तपसा जनमेजय । गुरुभक्तः स तेजस्वी नान्यं कंचिदपूजयत् ।।"},
{"c": "14.55", "n": "3", "i": 70964, "v": "सर्वेषामृषिपुत्राणामेष चासीन्मनोरथः । औत्तङ्कीं गुरुवृत्तिं वै प्राप्नुयामिति भारत ।।"},
{"c": "14.55", "n": "4", "i": 70965, "v": "गौतमस्य तु शिष्याणां बहूनां जनमेजय । उत्तङ्केऽभ्यधिका प्रीतिः स्नेहश्चैवाभवत्तदा ।।"},
{"c": "14.55", "n": "5", "i": 70966, "v": "स तस्य दमशौचाभ्यां विक्रान्तेन च कर्मणा । सम्यक्चैवोपचारेण गौतमः प्रीतिमानभूत् ।।"},
{"c": "14.55", "n": "6", "i": 70967, "v": "अथ शिष्यसहस्राणि समनुज्ञाय गौतमः । उत्तङ्कं परया प्रीत्या नाभ्यनुज्ञातुमैच्छत ।।"},
{"c": "14.55", "n": "7", "i": 70968, "v": "तं क्रमेण जरा तात प्रतिपेदे महामुनिम् । न चान्वबुध्यत तदा स मुनिर्गुरुवत्सलः ।।"},
{"c": "14.55", "n": "8", "i": 70969, "v": "ततः कदाचिद्राजेन्द्र काष्ठान्यानयितुं ययौ । उत्तङ्कः काष्ठभारं च महान्तं समुपानयत् ।।"},
{"c": "14.55", "n": "9", "i": 70970, "v": "स तु भाराभिभूतात्मा काष्ठभारमरिंदम । निष्पिपेष क्षितौ राजन्परिश्रान्तो बुभुक्षितः ।।"},
{"c": "14.55", "n": "10", "i": 70971, "v": "तस्य काष्ठे विलग्नाभूज्जटा रूप्यसमप्रभा । ततः काष्ठैः सह तदा पपात धरणीतले ।।"},
{"c": "14.55", "n": "11", "i": 70972, "v": "ततः स भारनिष्पिष्टः क्षुधाविष्टश्च भार्गवः । दृष्ट्वा तां वयसोऽवस्थां रुरोदार्तस्वरं तदा ।।"},
{"c": "14.55", "n": "12", "i": 70973, "v": "ततो गुरुसुता तस्य पद्मपत्रनिभेक्षणा । जग्राहाश्रूणि सुश्रोणी करेण पृथुलोचना । पितुर्नियोगाद्धर्मज्ञा शिरसावनता तदा ।।"},
{"c": "14.55", "n": "13", "i": 70974, "v": "तस्या निपेततुर्दग्धौ करौ तैरश्रुबिन्दुभिः । न हि तानश्रुपातान्वै शक्ता धारयितुं मही ।।"},
{"c": "14.55", "n": "14", "i": 70975, "v": "गौतमस्त्वब्रवीद्विप्रमुत्तङ्कं प्रीतमानसः । कस्मात्तात तवाद्येह शोकोत्तरमिदं मनः । स स्वैरं ब्रूहि विप्रर्षे श्रोतुमिच्छामि ते वचः ।।"},
{"c": "14.55", "t": "उत्तङ्क उवाच ।"},
{"c": "14.55", "n": "15", "i": 70976, "v": "भवद्गतेन मनसा भवत्प्रियचिकीर्षया । भवद्भक्तिगतेनेह भवद्भावानुगेन च ।।"},
{"c": "14.55", "n": "16", "i": 70977, "v": "जरेयं नावबुद्धा मे नाभिज्ञातं सुखं च मे । शतवर्षोषितं हि त्वं न मामभ्यनुजानथाः ।।"},
{"c": "14.55", "n": "17", "i": 70978, "v": "भवता ह्यभ्यनुज्ञाताः शिष्याः प्रत्यवरा मया । उपपन्ना द्विजश्रेष्ठ शतशोऽथ सहस्रशः ।।"},
{"c": "14.55", "t": "गौतम उवाच ।"},
{"c": "14.55", "n": "18", "i": 70979, "v": "त्वत्प्रीतियुक्तेन मया गुरुशुश्रूषया तव । व्यतिक्रामन्महान्कालो नावबुद्धो द्विजर्षभ ।।"},
{"c": "14.55", "n": "19", "i": 70980, "v": "किं त्वद्य यदि ते श्रद्धा गमनं प्रति भार्गव । अनुज्ञां गृह्य मत्तस्त्वं गृहान्गच्छस्व मा चिरम् ।।"},
{"c": "14.55", "t": "उत्तङ्क उवाच ।"},
{"c": "14.55", "n": "20", "i": 70981, "v": "गुर्वर्थं कं प्रयच्छामि ब्रूहि त्वं द्विजसत्तम । तमुपाकृत्य गच्छेयमनुज्ञातस्त्वया विभो ।।"},
{"c": "14.55", "t": "गौतम उवाच ।"},
{"c": "14.55", "n": "21", "i": 70982, "v": "दक्षिणा परितोषो वै गुरूणां सद्भिरुच्यते । तव ह्याचरतो ब्रह्मंस्तुष्टोऽहं वै न संशयः ।।"},
{"c": "14.55", "n": "22", "i": 70983, "v": "इत्थं च परितुष्टं मां विजानीहि भृगूद्वह । युवा षोडशवर्षो हि यदद्य भविता भवान् ।।"},
{"c": "14.55", "n": "23", "i": 70984, "v": "ददामि पत्नीं कन्यां च स्वां ते दुहितरं द्विज । एतामृते हि नान्या वै त्वत्तेजोऽर्हति सेवितुम् ।।"},
{"c": "14.55", "n": "24", "i": 70985, "v": "ततस्तां प्रतिजग्राह युवा भूत्वा यशस्विनीम् । गुरुणा चाभ्यनुज्ञातो गुरुपत्नीमथाब्रवीत् ।।"},
{"c": "14.55", "n": "25", "i": 70986, "v": "किं भवत्यै प्रयच्छामि गुर्वर्थं विनियुङ्क्ष्व माम् । प्रियं हि तव काङ्क्षामि प्राणैरपि धनैरपि ।।"},
{"c": "14.55", "n": "26", "i": 70987, "v": "यद्दुर्लभं हि लोकेऽस्मिन्रत्नमत्यद्भुतं भवेत् । तदानयेयं तपसा न हि मेऽत्रास्ति संशयः ।।"},
{"c": "14.55", "t": "अहल्योवाच ।"},
{"c": "14.55", "n": "27", "i": 70988, "v": "परितुष्टास्मि ते पुत्र नित्यं भगवता सह । पर्याप्तये तद्भद्रं ते गच्छ तात यथेच्छकम् ।।"},
{"c": "14.55", "t": "वैशंपायन उवाच ।"},
{"c": "14.55", "n": "28", "i": 70989, "v": "उत्तङ्कस्तु महाराज पुनरेवाब्रवीद्वचः । आज्ञापयस्व मां मातः कर्तव्यं हि प्रियं तव ।।"},
{"c": "14.55", "t": "अहल्योवाच ।"},
{"c": "14.55", "n": "29", "i": 70990, "v": "सौदासपत्न्या विदिते दिव्ये वै मणिकुण्डले । ते समानय भद्रं ते गुर्वर्थः सुकृतो भवेत् ।।"},
{"c": "14.55", "n": "30", "i": 70991, "v": "स तथेति प्रतिश्रुत्य जगाम जनमेजय । गुरुपत्नीप्रियार्थं वै ते समानयितुं तदा ।।"},
{"c": "14.55", "n": "31", "i": 70992, "v": "स जगाम ततः शीघ्रमुत्तङ्को ब्राह्मणर्षभः । सौदासं पुरुषादं वै भिक्षितुं मणिकुण्डले ।।"},
{"c": "14.55", "n": "32", "i": 70993, "v": "गौतमस्त्वब्रवीत्पत्नीमुत्तङ्को नाद्य दृश्यते । इति पृष्टा तमाचष्ट कुण्डलार्थं गतं तु वै ।।"},
{"c": "14.55", "n": "33", "i": 70994, "v": "ततः प्रोवाच पत्नीं स न ते सम्यगिदं कृतम् । शप्तः स पार्थिवो नूनं ब्राह्मणं तं वधिष्यति ।।"},
{"c": "14.55", "t": "अहल्योवाच ।"},
{"c": "14.55", "n": "34", "i": 70995, "v": "अजानन्त्या नियुक्तः स भगवन्ब्राह्मणोऽद्य मे । भवत्प्रसादान्न भयं किंचित्तस्य भविष्यति ।।"},
{"c": "14.55", "n": "35", "i": 70996, "v": "इत्युक्तः प्राह तां पत्नीमेवमस्त्विति गौतमः । उत्तङ्कोऽपि वने शून्ये राजानं तं ददर्श ह ।।"},
{"c": "14.56", "t": "वैशंपायन उवाच ।"},
{"c": "14.56", "n": "1", "i": 70997, "v": "स तं दृष्ट्वा तथाभूतं राजानं घोरदर्शनम् । दीर्घश्मश्रुधरं नॄणां शोणितेन समुक्षितम् ।।"},
{"c": "14.56", "n": "2", "i": 70998, "v": "चकार न व्यथां विप्रो राजा त्वेनमथाब्रवीत् । प्रत्युत्थाय महातेजा भयकर्ता यमोपमः ।।"},
{"c": "14.56", "n": "3", "i": 70999, "v": "दिष्ट्या त्वमसि कल्याण षष्ठे काले ममान्तिकम् । भक्षं मृगयमाणस्य संप्राप्तो द्विजसत्तम ।।"},
{"c": "14.56", "t": "उत्तङ्क उवाच ।"},
{"c": "14.56", "n": "4", "i": 71000, "v": "राजन्गुर्वर्थिनं विद्धि चरन्तं मामिहागतम् । न च गुर्वर्थमुद्युक्तं हिंस्यमाहुर्मनीषिणः ।।"},
{"c": "14.56", "t": "राजोवाच ।"},
{"c": "14.56", "n": "5", "i": 71001, "v": "षष्ठे काले ममाहारो विहितो द्विजसत्तम । न च शक्यः समुत्स्रष्टुं क्षुधितेन मयाद्य वै ।।"},
{"c": "14.56", "t": "उत्तङ्क उवाच ।"},
{"c": "14.56", "n": "6", "i": 71002, "v": "एवमस्तु महाराज समयः क्रियतां तु मे । गुर्वर्थमभिनिर्वर्त्य पुनरेष्यामि ते वशम् ।।"},
{"c": "14.56", "n": "7", "i": 71003, "v": "संश्रुतश्च मया योऽर्थो गुरवे राजसत्तम । त्वदधीनः स राजेन्द्र तं त्वा भिक्षे नरेश्वर ।।"},
{"c": "14.56", "n": "8", "i": 71004, "v": "ददासि विप्रमुख्येभ्यस्त्वं हि रत्नानि सर्वशः । दाता त्वं च नरव्याघ्र पात्रभूतः क्षिताविह । पात्रं प्रतिग्रहे चापि विद्धि मां नृपसत्तम ।।"},
{"c": "14.56", "n": "9", "i": 71005, "v": "उपाकृत्य गुरोरर्थं त्वदायत्तमरिंदम । समयेनेह राजेन्द्र पुनरेष्यामि ते वशम् ।।"},
{"c": "14.56", "n": "10", "i": 71006, "v": "सत्यं ते प्रतिजानामि नात्र मिथ्यास्ति किंचन । अनृतं नोक्तपूर्वं मे स्वैरेष्वपि कुतोऽन्यथा ।।"},
{"c": "14.56", "t": "सौदास उवाच ।"},
{"c": "14.56", "n": "11", "i": 71007, "v": "यदि मत्तस्त्वदायत्तो गुर्वर्थः कृत एव सः । यदि चास्मि प्रतिग्राह्यः सांप्रतं तद्ब्रवीहि मे ।।"},
{"c": "14.56", "t": "उत्तङ्क उवाच ।"},
{"c": "14.56", "n": "12", "i": 71008, "v": "प्रतिग्राह्यो मतो मे त्वं सदैव पुरुषर्षभ । सोऽहं त्वामनुसंप्राप्तो भिक्षितुं मणिकुण्डले ।।"},
{"c": "14.56", "t": "सौदास उवाच ।"},
{"c": "14.56", "n": "13", "i": 71009, "v": "पत्न्यास्ते मम विप्रर्षे रुचिरे मणिकुण्डले । वरयार्थं त्वमन्यं वै तं ते दास्यामि सुव्रत ।।"},
{"c": "14.56", "t": "उत्तङ्क उवाच ।"},
{"c": "14.56", "n": "14", "i": 71010, "v": "अलं ते व्यपदेशेन प्रमाणं यदि ते वयम् । प्रयच्छ कुण्डले मे त्वं सत्यवाग्भव पार्थिव ।।"},
{"c": "14.56", "t": "वैशंपायन उवाच ।"},
{"c": "14.56", "n": "15", "i": 71011, "v": "इत्युक्तस्त्वब्रवीद्राजा तमुत्तङ्कं पुनर्वचः । गच्छ मद्वचनाद्देवीं ब्रूहि देहीति सत्तम ।।"},
{"c": "14.56", "n": "16", "i": 71012, "v": "सैवमुक्ता त्वया नूनं मद्वाक्येन शुचिस्मिता । प्रदास्यति द्विजश्रेष्ठ कुण्डले ते न संशयः ।।"},
{"c": "14.56", "t": "उत्तङ्क उवाच ।"},
{"c": "14.56", "n": "17", "i": 71013, "v": "क्व पत्नी भवतः शक्या मया द्रष्टुं नरेश्वर । स्वयं वापि भवान्पत्नीं किमर्थं नोपसर्पति ।।"},
{"c": "14.56", "t": "सौदास उवाच ।"},
{"c": "14.56", "n": "18", "i": 71014, "v": "द्रक्ष्यते तां भवानद्य कस्मिंश्चिद्वननिर्झरे । षष्ठे काले न हि मया सा शक्या द्रष्टुमद्य वै ।।"},
{"c": "14.56", "n": "19", "i": 71015, "v": "उत्तङ्कस्तु तथोक्तः स जगाम भरतर्षभ । मदयन्तीं च दृष्ट्वा सोऽज्ञापयत्स्वं प्रयोजनम् ।।"},
{"c": "14.56", "n": "20", "i": 71016, "v": "सौदासवचनं श्रुत्वा ततः सा पृथुलोचना । प्रत्युवाच महाबुद्धिमुत्तङ्कं जनमेजय ।।"},
{"c": "14.56", "n": "21", "i": 71017, "v": "एवमेतन्महाब्रह्मन्नानृतं वदसेऽनघ । अभिज्ञानं तु किंचित्त्वं समानेतुमिहार्हसि ।।"},
{"c": "14.56", "n": "22", "i": 71018, "v": "इमे हि दिव्ये मणिकुण्डले मे; देवाश्च यक्षाश्च महोरगाश्च । तैस्तैरुपायैः परिहर्तुकामा;श्छिद्रेषु नित्यं परितर्कयन्ति ।।"},
{"c": "14.56", "n": "23", "i": 71019, "v": "निक्षिप्तमेतद्भुवि पन्नगास्तु; रत्नं समासाद्य परामृषेयुः । यक्षास्तथोच्छिष्टधृतं सुराश्च; निद्रावशं त्वा परिधर्षयेयुः ।।"},
{"c": "14.56", "n": "24", "i": 71020, "v": "छिद्रेष्वेतेषु हि सदा ह्यधृष्येषु द्विजर्षभ । देवराक्षसनागानामप्रमत्तेन धार्यते ।।"},
{"c": "14.56", "n": "25", "i": 71021, "v": "स्यन्देते हि दिवा रुक्मं रात्रौ च द्विजसत्तम । नक्तं नक्षत्रताराणां प्रभामाक्षिप्य वर्तते ।।"},
{"c": "14.56", "n": "26", "i": 71022, "v": "एते ह्यामुच्य भगवन्क्षुत्पिपासाभयं कुतः । विषाग्निश्वापदेभ्यश्च भयं जातु न विद्यते ।।"},
{"c": "14.56", "n": "27", "i": 71023, "v": "ह्रस्वेन चैते आमुक्ते भवतो ह्रस्वके तदा । अनुरूपेण चामुक्ते तत्प्रमाणे हि जायतः ।।"},
{"c": "14.56", "n": "28", "i": 71024, "v": "एवंविधे ममैते वै कुण्डले परमार्चिते । त्रिषु लोकेषु विख्याते तदभिज्ञानमानय ।।"},
{"c": "14.57", "t": "वैशंपायन उवाच ।"},
{"c": "14.57", "n": "1", "i": 71025, "v": "स मित्रसहमासाद्य त्वभिज्ञानमयाचत । तस्मै ददावभिज्ञानं स चेक्ष्वाकुवरस्तदा ।।"},
{"c": "14.57", "t": "सौदास उवाच ।"},
{"c": "14.57", "n": "2", "i": 71026, "v": "न चैवैषा गतिः क्षेम्या न चान्या विद्यते गतिः । एतन्मे मतमाज्ञाय प्रयच्छ मणिकुण्डले ।।"},
{"c": "14.57", "t": "वैशंपायन उवाच ।"},
{"c": "14.57", "n": "3", "i": 71027, "v": "इत्युक्तस्तामुत्तङ्कस्तु भर्तुर्वाक्यमथाब्रवीत् । श्रुत्वा च सा ततः प्रादात्तस्मै ते मणिकुण्डले ।।"},
{"c": "14.57", "n": "4", "i": 71028, "v": "अवाप्य कुण्डले ते तु राजानं पुनरब्रवीत् । किमेतद्गुह्यवचनं श्रोतुमिच्छामि पार्थिव ।।"},
{"c": "14.57", "t": "सौदास उवाच ।"},
{"c": "14.57", "n": "5", "i": 71029, "v": "प्रजा निसर्गाद्विप्रान्वै क्षत्रियाः पूजयन्ति ह । विप्रेभ्यश्चापि बहवो दोषाः प्रादुर्भवन्ति नः ।।"},
{"c": "14.57", "n": "6", "i": 71030, "v": "सोऽहं द्विजेभ्यः प्रणतो विप्राद्दोषमवाप्तवान् । गतिमन्यां न पश्यामि मदयन्तीसहायवान् । स्वर्गद्वारस्य गमने स्थाने चेह द्विजोत्तम ।।"},
{"c": "14.57", "n": "7", "i": 71031, "v": "न हि राज्ञा विशेषेण विरुद्धेन द्विजातिभिः । शक्यं नृलोके संस्थातुं प्रेत्य वा सुखमेधितुम् ।।"},
{"c": "14.57", "n": "8", "i": 71032, "v": "तदिष्टे ते मयैवैते दत्ते स्वे मणिकुण्डले । यः कृतस्तेऽद्य समयः सफलं तं कुरुष्व मे ।।"},
{"c": "14.57", "t": "उत्तङ्क उवाच ।"},
{"c": "14.57", "n": "9", "i": 71033, "v": "राजंस्तथेह कर्तास्मि पुनरेष्यामि ते वशम् । प्रश्नं तु कंचित्प्रष्टुं त्वां व्यवसिष्ये परंतप ।।"},
{"c": "14.57", "t": "सौदास उवाच ।"},
{"c": "14.57", "n": "10", "i": 71034, "v": "ब्रूहि विप्र यथाकामं प्रतिवक्तास्मि ते वचः । छेत्तास्मि संशयं तेऽद्य न मेऽत्रास्ति विचारणा ।।"},
{"c": "14.57", "t": "उत्तङ्क उवाच ।"},
{"c": "14.57", "n": "11", "i": 71035, "v": "प्राहुर्वाक्संगतं मित्रं धर्मनैपुण्यदर्शिनः । मित्रेषु यश्च विषमः स्तेन इत्येव तं विदुः ।।"},
{"c": "14.57", "n": "12", "i": 71036, "v": "स भवान्मित्रतामद्य संप्राप्तो मम पार्थिव । स मे बुद्धिं प्रयच्छस्व समां बुद्धिमतां वर ।।"},
{"c": "14.57", "n": "13", "i": 71037, "v": "अवाप्तार्थोऽहमद्येह भवांश्च पुरुषादकः । भवत्सकाशमागन्तुं क्षमं मम न वेति वा ।।"},
{"c": "14.57", "t": "सौदास उवाच ।"},
{"c": "14.57", "n": "14", "i": 71038, "v": "क्षमं चेदिह वक्तव्यं मया द्विजवरोत्तम । मत्समीपं द्विजश्रेष्ठ नागन्तव्यं कथंचन ।।"},
{"c": "14.57", "n": "15", "i": 71039, "v": "एवं तव प्रपश्यामि श्रेयो भृगुकुलोद्वह । आगच्छतो हि ते विप्र भवेन्मृत्युरसंशयम् ।।"},
{"c": "14.57", "t": "वैशंपायन उवाच ।"},
{"c": "14.57", "n": "16", "i": 71040, "v": "इत्युक्तः स तदा राज्ञा क्षमं बुद्धिमता हितम् । समनुज्ञाप्य राजानमहल्यां प्रति जग्मिवान् ।।"},
{"c": "14.57", "n": "17", "i": 71041, "v": "गृहीत्वा कुण्डले दिव्ये गुरुपत्न्याः प्रियंकरः । जवेन महता प्रायाद्गौतमस्याश्रमं प्रति ।।"},
{"c": "14.57", "n": "18", "i": 71042, "v": "यथा तयो रक्षणं च मदयन्त्याभिभाषितम् । तथा ते कुण्डले बद्ध्वा तथा कृष्णाजिनेऽनयत् ।।"},
{"c": "14.57", "n": "19", "i": 71043, "v": "स कस्मिंश्चित्क्षुधाविष्टः फलभारसमन्वितम् । बिल्वं ददर्श कस्मिंश्चिदारुरोह क्षुधान्वितः ।।"},
{"c": "14.57", "n": "20", "i": 71044, "v": "शाखास्वासज्य तस्यैव कृष्णाजिनमरिंदम । यस्मिंस्ते कुण्डले बद्धे तदा द्विजवरेण वै ।।"},
{"c": "14.57", "n": "21", "i": 71045, "v": "विशीर्णबन्धने तस्मिन्गते कृष्णाजिने महीम् । अपश्यद्भुजगः कश्चित्ते तत्र मणिकुण्डले ।।"},
{"c": "14.57", "n": "22", "i": 71046, "v": "ऐरावतकुलोत्पन्नः शीघ्रो भूत्वा तदा स वै । विदश्यास्येन वल्मीकं विवेशाथ स कुण्डले ।।"},
{"c": "14.57", "n": "23", "i": 71047, "v": "ह्रियमाणे तु दृष्ट्वा स कुण्डले भुजगेन ह । पपात वृक्षात्सोद्वेगो दुःखात्परमकोपनः ।।"},
{"c": "14.57", "n": "24", "i": 71048, "v": "स दण्डकाष्ठमादाय वल्मीकमखनत्तदा । क्रोधामर्षाभितप्ताङ्गस्ततो वै द्विजपुंगवः ।।"},
{"c": "14.57", "n": "25", "i": 71049, "v": "तस्य वेगमसह्यं तमसहन्ती वसुंधरा । दण्डकाष्ठाभिनुन्नाङ्गी चचाल भृशमातुरा ।।"},
{"c": "14.57", "n": "26", "i": 71050, "v": "ततः खनत एवाथ विप्रर्षेर्धरणीतलम् । नागलोकस्य पन्थानं कर्तुकामस्य निश्चयात् ।।"},
{"c": "14.57", "n": "27", "i": 71051, "v": "रथेन हरियुक्तेन तं देशमुपजग्मिवान् । वज्रपाणिर्महातेजा ददर्श च द्विजोत्तमम् ।।"},
{"c": "14.57", "n": "28", "i": 71052, "v": "स तु तं ब्राह्मणो भूत्वा तस्य दुःखेन दुःखितः । उत्तङ्कमब्रवीत्तात नैतच्छक्यं त्वयेति वै ।।"},
{"c": "14.57", "n": "29", "i": 71053, "v": "इतो हि नागलोको वै योजनानि सहस्रशः । न दण्डकाष्ठसाध्यं च मन्ये कार्यमिदं तव ।।"},
{"c": "14.57", "t": "उत्तङ्क उवाच ।"},
{"c": "14.57", "n": "30", "i": 71054, "v": "नागलोके यदि ब्रह्मन्न शक्ये कुण्डले मया । प्राप्तुं प्राणान्विमोक्ष्यामि पश्यतस्ते द्विजोत्तम ।।"},
{"c": "14.57", "n": "31", "i": 71055, "v": "यदा स नाशकत्तस्य निश्चयं कर्तुमन्यथा । वज्रपाणिस्तदा दण्डं वज्रास्त्रेण युयोज ह ।।"},
{"c": "14.57", "n": "32", "i": 71056, "v": "ततो वज्रप्रहारैस्तैर्दार्यमाणा वसुंधरा । नागलोकस्य पन्थानमकरोज्जनमेजय ।।"},
{"c": "14.57", "n": "33", "i": 71057, "v": "स तेन मार्गेण तदा नागलोकं विवेश ह । ददर्श नागलोकं च योजनानि सहस्रशः ।।"},
{"c": "14.57", "n": "34", "i": 71058, "v": "प्राकारनिचयैर्दिव्यैर्मणिमुक्ताभ्यलंकृतैः । उपपन्नं महाभाग शातकुम्भमयैस्तथा ।।"},
{"c": "14.57", "n": "35", "i": 71059, "v": "वापीः स्फटिकसोपाना नदीश्च विमलोदकाः । ददर्श वृक्षांश्च बहून्नानाद्विजगणायुतान् ।।"},
{"c": "14.57", "n": "36", "i": 71060, "v": "तस्य लोकस्य च द्वारं ददर्श स भृगूद्वहः । पञ्चयोजनविस्तारमायतं शतयोजनम् ।।"},
{"c": "14.57", "n": "37", "i": 71061, "v": "नागलोकमुत्तङ्कस्तु प्रेक्ष्य दीनोऽभवत्तदा । निराशश्चाभवत्तात कुण्डलाहरणे पुनः ।।"},
{"c": "14.57", "n": "38", "i": 71062, "v": "तत्र प्रोवाच तुरगस्तं कृष्णश्वेतवालधिः । ताम्रास्यनेत्रः कौरव्य प्रज्वलन्निव तेजसा ।।"},
{"c": "14.57", "n": "39", "i": 71063, "v": "धमस्वापानमेतन्मे ततस्त्वं विप्र लप्स्यसे । ऐरावतसुतेनेह तवानीते हि कुण्डले ।।"},
{"c": "14.57", "n": "40", "i": 71064, "v": "मा जुगुप्सां कृथाः पुत्र त्वमत्रार्थे कथंचन । त्वयैतद्धि समाचीर्णं गौतमस्याश्रमे तदा ।।"},
{"c": "14.57", "t": "उत्तङ्क उवाच ।"},
{"c": "14.57", "n": "41", "i": 71065, "v": "कथं भवन्तं जानीयामुपाध्यायाश्रमं प्रति । यन्मया चीर्णपूर्वं च श्रोतुमिच्छामि तद्ध्यहम् ।।"},
{"c": "14.57", "t": "अश्व उवाच ।"},
{"c": "14.57", "n": "42", "i": 71066, "v": "गुरोर्गुरुं मां जानीहि ज्वलितं जातवेदसम् । त्वया ह्यहं सदा वत्स गुरोरर्थेऽभिपूजितः ।।"},
{"c": "14.57", "n": "43", "i": 71067, "v": "सततं पूजितो विप्र शुचिना भृगुनन्दन । तस्माच्छ्रेयो विधास्यामि तवैवं कुरु मा चिरम् ।।"},
{"c": "14.57", "n": "44", "i": 71068, "v": "इत्युक्तः स तथाकार्षीदुत्तङ्कश्चित्रभानुना । घृतार्चिः प्रीतिमांश्चापि प्रजज्वाल दिधक्षया ।।"},
{"c": "14.57", "n": "45", "i": 71069, "v": "ततोऽस्य रोमकूपेभ्यो ध्मायमानस्य भारत । घनः प्रादुरभूद्धूमो नागलोकभयावहः ।।"},
{"c": "14.57", "n": "46", "i": 71070, "v": "तेन धूमेन सहसा वर्धमानेन भारत । नागलोके महाराज न प्रज्ञायत किंचन ।।"},
{"c": "14.57", "n": "47", "i": 71071, "v": "हाहाकृतमभूत्सर्वमैरावतनिवेशनम् । वासुकिप्रमुखानां च नागानां जनमेजय ।।"},
{"c": "14.57", "n": "48", "i": 71072, "v": "न प्रकाशन्त वेश्मानि धूमरुद्धानि भारत । नीहारसंवृतानीव वनानि गिरयस्तथा ।।"},
{"c": "14.57", "n": "49", "i": 71073, "v": "ते धूमरक्तनयना वह्नितेजोभितापिताः । आजग्मुर्निश्चयं ज्ञातुं भार्गवस्यातितेजसः ।।"},
{"c": "14.57", "n": "50", "i": 71074, "v": "श्रुत्वा च निश्चयं तस्य महर्षेस्तिग्मतेजसः । संभ्रान्तमनसः सर्वे पूजां चक्रुर्यथाविधि ।।"},
{"c": "14.57", "n": "51", "i": 71075, "v": "सर्वे प्राञ्जलयो नागा वृद्धबालपुरोगमाः । शिरोभिः प्रणिपत्योचुः प्रसीद भगवन्निति ।।"},
{"c": "14.57", "n": "52", "i": 71076, "v": "प्रसाद्य ब्राह्मणं ते तु पाद्यमर्घ्यं निवेद्य च । प्रायच्छन्कुण्डले दिव्ये पन्नगाः परमार्चिते ।।"},
{"c": "14.57", "n": "53", "i": 71077, "v": "ततः संपूजितो नागैस्तत्रोत्तङ्कः प्रतापवान् । अग्निं प्रदक्षिणं कृत्वा जगाम गुरुसद्म तत् ।।"},
{"c": "14.57", "n": "54", "i": 71078, "v": "स गत्वा त्वरितो राजन्गौतमस्य निवेशनम् । प्रायच्छत्कुण्डले दिव्ये गुरुपत्न्यै तदानघ ।।"},
{"c": "14.57", "n": "55", "i": 71079, "v": "एवं महात्मना तेन त्रीँल्लोकाञ्जनमेजय । परिक्रम्याहृते दिव्ये ततस्ते मणिकुण्डले ।।"},
{"c": "14.57", "n": "56", "i": 71080, "v": "एवंप्रभावः स मुनिरुत्तङ्को भरतर्षभ । परेण तपसा युक्तो यन्मां त्वं परिपृच्छसि ।।"},
{"c": "14.58", "t": "जनमेजय उवाच ।"},
{"c": "14.58", "n": "1", "i": 71081, "v": "उत्तङ्काय वरं दत्त्वा गोविन्दो द्विजसत्तम । अत ऊर्ध्वं महाबाहुः किं चकार महायशाः ।।"},
{"c": "14.58", "t": "वैशंपायन उवाच ।"},
{"c": "14.58", "n": "2", "i": 71082, "v": "दत्त्वा वरमुत्तङ्काय प्रायात्सात्यकिना सह । द्वारकामेव गोविन्दः शीघ्रवेगैर्महाहयैः ।।"},
{"c": "14.58", "n": "3", "i": 71083, "v": "सरांसि च नदीश्चैव वनानि विविधानि च । अतिक्रम्य ससादाथ रम्यां द्वारवतीं पुरीम् ।।"},
{"c": "14.58", "n": "4", "i": 71084, "v": "वर्तमाने महाराज महे रैवतकस्य च । उपायात्पुण्डरीकाक्षो युयुधानानुगस्तदा ।।"},
{"c": "14.58", "n": "5", "i": 71085, "v": "अलंकृतस्तु स गिरिर्नानारूपविचित्रितैः । बभौ रुक्ममयैः काशैः सर्वतः पुरुषर्षभ ।।"},
{"c": "14.58", "n": "6", "i": 71086, "v": "काञ्चनस्रग्भिरग्र्याभिः सुमनोभिस्तथैव च । वासोभिश्च महाशैलः कल्पवृक्षैश्च सर्वशः ।।"},
{"c": "14.58", "n": "7", "i": 71087, "v": "दीपवृक्षैश्च सौवर्णैरभीक्ष्णमुपशोभितः । गुहानिर्झरदेशेषु दिवाभूतो बभूव ह ।।"},
{"c": "14.58", "n": "8", "i": 71088, "v": "पताकाभिर्विचित्राभिः सघण्टाभिः समन्ततः । पुंभिः स्त्रीभिश्च संघुष्टः प्रगीत इव चाभवत् । अतीव प्रेक्षणीयोऽभून्मेरुर्मुनिगणैरिव ।।"},
{"c": "14.58", "n": "9", "i": 71089, "v": "मत्तानां हृष्टरूपाणां स्त्रीणां पुंसां च भारत । गायतां पर्वतेन्द्रस्य दिवस्पृगिव निस्वनः ।।"},
{"c": "14.58", "n": "10", "i": 71090, "v": "प्रमत्तमत्तसंमत्तक्ष्वेडितोत्कृष्टसंकुला । तथा किलकिलाशब्दैर्भूरभूत्सुमनोहरा ।।"},
{"c": "14.58", "n": "11", "i": 71091, "v": "विपणापणवान्रम्यो भक्ष्यभोज्यविहारवान् । वस्त्रमाल्योत्करयुतो वीणावेणुमृदङ्गवान् ।।"},
{"c": "14.58", "n": "12", "i": 71092, "v": "सुरामैरेयमिश्रेण भक्ष्यभोज्येन चैव ह । दीनान्धकृपणादिभ्यो दीयमानेन चानिशम् । बभौ परमकल्याणो महस्तस्य महागिरेः ।।"},
{"c": "14.58", "n": "13", "i": 71093, "v": "पुण्यावसथवान्वीर पुण्यकृद्भिर्निषेवितः । विहारो वृष्णिवीराणां महे रैवतकस्य ह । स नगो वेश्मसंकीर्णो देवलोक इवाबभौ ।।"},
{"c": "14.58", "n": "14", "i": 71094, "v": "तदा च कृष्णसांनिध्यमासाद्य भरतर्षभ । शक्रसद्मप्रतीकाशो बभूव स हि शैलराट् ।।"},
{"c": "14.58", "n": "15", "i": 71095, "v": "ततः संपूज्यमानः स विवेश भवनं शुभम् । गोविन्दः सात्यकिश्चैव जगाम भवनं स्वकम् ।।"},
{"c": "14.58", "n": "16", "i": 71096, "v": "विवेश च स हृष्टात्मा चिरकालप्रवासकः । कृत्वा नसुकरं कर्म दानवेष्विव वासवः ।।"},
{"c": "14.58", "n": "17", "i": 71097, "v": "उपयातं तु वार्ष्णेयं भोजवृष्ण्यन्धकास्तदा । अभ्यगच्छन्महात्मानं देवा इव शतक्रतुम् ।।"},
{"c": "14.58", "n": "18", "i": 71098, "v": "स तानभ्यर्च्य मेधावी पृष्ट्वा च कुशलं तदा । अभ्यवादयत प्रीतः पितरं मातरं तथा ।।"},
{"c": "14.58", "n": "19", "i": 71099, "v": "ताभ्यां च संपरिष्वक्तः सान्त्वितश्च महाभुजः । उपोपविष्टस्तैः सर्वैर्वृष्णिभिः परिवारितः ।।"},
{"c": "14.58", "n": "20", "i": 71100, "v": "स विश्रान्तो महातेजाः कृतपादावसेचनः । कथयामास तं कृष्णः पृष्टः पित्रा महाहवम् ।।"},
{"c": "14.59", "t": "वसुदेव उवाच ।"},
{"c": "14.59", "n": "1", "i": 71101, "v": "श्रुतवानस्मि वार्ष्णेय संग्रामं परमाद्भुतम् । नराणां वदतां पुत्र कथोद्घातेषु नित्यशः ।।"},
{"c": "14.59", "n": "2", "i": 71102, "v": "त्वं तु प्रत्यक्षदर्शी च कार्यज्ञश्च महाभुज । तस्मात्प्रब्रूहि संग्रामं याथातथ्येन मेऽनघ ।।"},
{"c": "14.59", "n": "3", "i": 71103, "v": "यथा तदभवद्युद्धं पाण्डवानां महात्मनाम् । भीष्मकर्णकृपद्रोणशल्यादिभिरनुत्तमम् ।।"},
{"c": "14.59", "n": "4", "i": 71104, "v": "अन्येषां क्षत्रियाणां च कृतास्त्राणामनेकशः । नानावेषाकृतिमतां नानादेशनिवासिनाम् ।।"},
{"c": "14.59", "n": "5", "i": 71105, "v": "इत्युक्तः पुण्डरीकाक्षः पित्रा मातुस्तदन्तिके । शशंस कुरुवीराणां संग्रामे निधनं यथा ।।"},
{"c": "14.59", "t": "वासुदेव उवाच ।"},
{"c": "14.59", "n": "6", "i": 71106, "v": "अत्यद्भुतानि कर्माणि क्षत्रियाणां महात्मनाम् । बहुलत्वान्न संख्यातुं शक्यान्यब्दशतैरपि ।।"},
{"c": "14.59", "n": "7", "i": 71107, "v": "प्राधान्यतस्तु गदतः समासेनैव मे शृणु । कर्माणि पृथिवीशानां यथावदमरद्युते ।।"},
{"c": "14.59", "n": "8", "i": 71108, "v": "भीष्मः सेनापतिरभूदेकादशचमूपतिः । कौरव्यः कौरवेयाणां देवानामिव वासवः ।।"},
{"c": "14.59", "n": "9", "i": 71109, "v": "शिखण्डी पाण्डुपुत्राणां नेता सप्तचमूपतिः । बभूव रक्षितो धीमान्धीमता सव्यसाचिना ।।"},
{"c": "14.59", "n": "10", "i": 71110, "v": "तेषां तदभवद्युद्धं दशाहानि महात्मनाम् । कुरूणां पाण्डवानां च सुमहद्रोमहर्षणम् ।।"},
{"c": "14.59", "n": "11", "i": 71111, "v": "ततः शिखण्डी गाङ्गेयमयुध्यन्तं महाहवे । जघान बहुभिर्बाणैः सह गाण्डीवधन्वना ।।"},
{"c": "14.59", "n": "12", "i": 71112, "v": "अकरोत्स ततः कालं शरतल्पगतो मुनिः । अयनं दक्षिणं हित्वा संप्राप्ते चोत्तरायणे ।।"},
{"c": "14.59", "n": "13", "i": 71113, "v": "ततः सेनापतिरभूद्द्रोणोऽस्त्रविदुषां वरः । प्रवीरः कौरवेन्द्रस्य काव्यो दैत्यपतेरिव ।।"},
{"c": "14.59", "n": "14", "i": 71114, "v": "अक्षौहिणीभिः शिष्टाभिर्नवभिर्द्विजसत्तमः । संवृतः समरश्लाघी गुप्तः कृपवृषादिभिः ।।"},
{"c": "14.59", "n": "15", "i": 71115, "v": "धृष्टद्युम्नस्त्वभून्नेता पाण्डवानां महास्त्रवित् । गुप्तो भीमेन तेजस्वी मित्रेण वरुणो यथा ।।"},
{"c": "14.59", "n": "16", "i": 71116, "v": "पञ्चसेनापरिवृतो द्रोणप्रेप्सुर्महामनाः । पितुर्निकारान्संस्मृत्य रणे कर्माकरोन्महत् ।।"},
{"c": "14.59", "n": "17", "i": 71117, "v": "तस्मिंस्ते पृथिवीपाला द्रोणपार्षतसंगरे । नानादिगागता वीराः प्रायशो निधनं गताः ।।"},
{"c": "14.59", "n": "18", "i": 71118, "v": "दिनानि पञ्च तद्युद्धमभूत्परमदारुणम् । ततो द्रोणः परिश्रान्तो धृष्टद्युम्नवशं गतः ।।"},
{"c": "14.59", "n": "19", "i": 71119, "v": "ततः सेनापतिरभूत्कर्णो दौर्योधने बले । अक्षौहिणीभिः शिष्टाभिर्वृतः पञ्चभिराहवे ।।"},
{"c": "14.59", "n": "20", "i": 71120, "v": "तिस्रस्तु पाण्डुपुत्राणां चम्वो बीभत्सुपालिताः । हतप्रवीरभूयिष्ठा बभूवुः समवस्थिताः ।।"},
{"c": "14.59", "n": "21", "i": 71121, "v": "ततः पार्थं समासाद्य पतंग इव पावकम् । पञ्चत्वमगमत्सौतिर्द्वितीयेऽहनि दारुणे ।।"},
{"c": "14.59", "n": "22", "i": 71122, "v": "हते कर्णे तु कौरव्या निरुत्साहा हतौजसः । अक्षौहिणीभिस्तिसृभिर्मद्रेशं पर्यवारयन् ।।"},
{"c": "14.59", "n": "23", "i": 71123, "v": "हतवाहनभूयिष्ठाः पाण्डवास्तु युधिष्ठिरम् । अक्षौहिण्या निरुत्साहाः शिष्टया पर्यवारयन् ।।"},
{"c": "14.59", "n": "24", "i": 71124, "v": "अवधीन्मद्रराजानं कुरुराजो युधिष्ठिरः । तस्मिंस्तथार्धदिवसे कर्म कृत्वा सुदुष्करम् ।।"},
{"c": "14.59", "n": "25", "i": 71125, "v": "हते शल्ये तु शकुनिं सहदेवो महामनाः । आहर्तारं कलेस्तस्य जघानामितविक्रमः ।।"},
{"c": "14.59", "n": "26", "i": 71126, "v": "निहते शकुनौ राजा धार्तराष्ट्रः सुदुर्मनाः । अपाक्रामद्गदापाणिर्हतभूयिष्ठसैनिकः ।।"},
{"c": "14.59", "n": "27", "i": 71127, "v": "तमन्वधावत्संक्रुद्धो भीमसेनः प्रतापवान् । ह्रदे द्वैपायने चापि सलिलस्थं ददर्श तम् ।।"},
{"c": "14.59", "n": "28", "i": 71128, "v": "ततः शिष्टेन सैन्येन समन्तात्परिवार्य तम् । उपोपविविशुर्हृष्टा ह्रदस्थं पञ्च पाण्डवाः ।।"},
{"c": "14.59", "n": "29", "i": 71129, "v": "विगाह्य सलिलं त्वाशु वाग्बाणैर्भृशविक्षतः । उत्थाय स गदापाणिर्युद्धाय समुपस्थितः ।।"},
{"c": "14.59", "n": "30", "i": 71130, "v": "ततः स निहतो राजा धार्तराष्ट्रो महामृधे । भीमसेनेन विक्रम्य पश्यतां पृथिवीक्षिताम् ।।"},
{"c": "14.59", "n": "31", "i": 71131, "v": "ततस्तत्पाण्डवं सैन्यं संसुप्तं शिबिरे निशि । निहतं द्रोणपुत्रेण पितुर्वधममृष्यता ।।"},
{"c": "14.59", "n": "32", "i": 71132, "v": "हतपुत्रा हतबला हतमित्रा मया सह । युयुधानद्वितीयेन पञ्च शिष्टाः स्म पाण्डवाः ।।"},
{"c": "14.59", "n": "33", "i": 71133, "v": "सहैव कृपभोजाभ्यां द्रौणिर्युद्धादमुच्यत । युयुत्सुश्चापि कौरव्यो मुक्तः पाण्डवसंश्रयात् ।।"},
{"c": "14.59", "n": "34", "i": 71134, "v": "निहते कौरवेन्द्रे च सानुबन्धे सुयोधने । विदुरः संजयश्चैव धर्मराजमुपस्थितौ ।।"},
{"c": "14.59", "n": "35", "i": 71135, "v": "एवं तदभवद्युद्धमहान्यष्टादश प्रभो । यत्र ते पृथिवीपाला निहताः स्वर्गमावसन् ।।"},
{"c": "14.59", "t": "वैशंपायन उवाच ।"},
{"c": "14.59", "n": "36", "i": 71136, "v": "शृण्वतां तु महाराज कथां तां रोमहर्षणीम् । दुःखहर्षपरिक्लेशा वृष्णीनामभवंस्तदा ।।"},
{"c": "14.60", "t": "वैशंपायन उवाच ।"},
{"c": "14.60", "n": "1", "i": 71137, "v": "कथयन्नेव तु तदा वासुदेवः प्रतापवान् । महाभारतयुद्धं तत्कथान्ते पितुरग्रतः ।।"},
{"c": "14.60", "n": "2", "i": 71138, "v": "अभिमन्योर्वधं वीरः सोऽत्यक्रामत भारत । अप्रियं वसुदेवस्य मा भूदिति महामनाः ।।"},
{"c": "14.60", "n": "3", "i": 71139, "v": "मा दौहित्रवधं श्रुत्वा वसुदेवो महात्ययम् । दुःखशोकाभिसंतप्तो भवेदिति महामतिः ।।"},
{"c": "14.60", "n": "4", "i": 71140, "v": "सुभद्रा तु तमुत्क्रान्तमात्मजस्य वधं रणे । आचक्ष्व कृष्ण सौभद्रवधमित्यपतद्भुवि ।।"},
{"c": "14.60", "n": "5", "i": 71141, "v": "तामपश्यन्निपतितां वसुदेवः क्षितौ तदा । दृष्ट्वैव च पपातोर्व्यां सोऽपि दुःखेन मूर्छितः ।।"},
{"c": "14.60", "n": "6", "i": 71142, "v": "ततः स दौहित्रवधाद्दुःखशोकसमन्वितः । वसुदेवो महाराज कृष्णं वाक्यमथाब्रवीत् ।।"},
{"c": "14.60", "n": "7", "i": 71143, "v": "ननु त्वं पुण्डरीकाक्ष सत्यवाग्भुवि विश्रुतः । यद्दौहित्रवधं मेऽद्य न ख्यापयसि शत्रुहन् ।।"},
{"c": "14.60", "n": "8", "i": 71144, "v": "तद्भागिनेयनिधनं तत्त्वेनाचक्ष्व मे विभो । सदृशाक्षस्तव कथं शत्रुभिर्निहतो रणे ।।"},
{"c": "14.60", "n": "9", "i": 71145, "v": "दुर्मरं बत वार्ष्णेय कालेऽप्राप्ते नृभिः सदा । यत्र मे हृदयं दुःखाच्छतधा न विदीर्यते ।।"},
{"c": "14.60", "n": "10", "i": 71146, "v": "किमब्रवीत्त्वा संग्रामे सुभद्रां मातरं प्रति । मां चापि पुण्डरीकाक्ष चपलाक्षः प्रियो मम ।।"},
{"c": "14.60", "n": "11", "i": 71147, "v": "आहवं पृष्ठतः कृत्वा कच्चिन्न निहतः परैः । कच्चिन्मुखं न गोविन्द तेनाजौ विकृतं कृतम् ।।"},
{"c": "14.60", "n": "12", "i": 71148, "v": "स हि कृष्ण महातेजाः श्लाघन्निव ममाग्रतः । बालभावेन विजयमात्मनोऽकथयत्प्रभुः ।।"},
{"c": "14.60", "n": "13", "i": 71149, "v": "कच्चिन्न विकृतो बालो द्रोणकर्णकृपादिभिः । धरण्यां निहतः शेते तन्ममाचक्ष्व केशव ।।"},
{"c": "14.60", "n": "14", "i": 71150, "v": "स हि द्रोणं च भीष्मं च कर्णं च रथिनां वरम् । स्पर्धते स्म रणे नित्यं दुहितुः पुत्रको मम ।।"},
{"c": "14.60", "n": "15", "i": 71151, "v": "एवंविधं बहु तदा विलपन्तं सुदुःखितम् । पितरं दुःखिततरो गोविन्दो वाक्यमब्रवीत् ।।"},
{"c": "14.60", "n": "16", "i": 71152, "v": "न तेन विकृतं वक्त्रं कृतं संग्राममूर्धनि । न पृष्ठतः कृतश्चापि संग्रामस्तेन दुस्तरः ।।"},
{"c": "14.60", "n": "17", "i": 71153, "v": "निहत्य पृथिवीपालान्सहस्रशतसंघशः । खेदितो द्रोणकर्णाभ्यां दौःशासनिवशं गतः ।।"},
{"c": "14.60", "n": "18", "i": 71154, "v": "एको ह्येकेन सततं युध्यमानो यदि प्रभो । न स शक्येत संग्रामे निहन्तुमपि वज्रिणा ।।"},
{"c": "14.60", "n": "19", "i": 71155, "v": "समाहूते तु संग्रामे पार्थे संशप्तकैस्तदा । पर्यवार्यत संक्रुद्धैः स द्रोणादिभिराहवे ।।"},
{"c": "14.60", "n": "20", "i": 71156, "v": "ततः शत्रुक्षयं कृत्वा सुमहान्तं रणे पितुः । दौहित्रस्तव वार्ष्णेय दौःशासनिवशं गतः ।।"},
{"c": "14.60", "n": "21", "i": 71157, "v": "नूनं च स गतः स्वर्गं जहि शोकं महामते । न हि व्यसनमासाद्य सीदन्ते सन्नराः क्वचित् ।।"},
{"c": "14.60", "n": "22", "i": 71158, "v": "द्रोणकर्णप्रभृतयो येन प्रतिसमासिताः । रणे महेन्द्रप्रतिमाः स कथं नाप्नुयाद्दिवम् ।।"},
{"c": "14.60", "n": "23", "i": 71159, "v": "स शोकं जहि दुर्धर्ष मा च मन्युवशं गमः । शस्त्रपूतां हि स गतिं गतः परपुरंजयः ।।"},
{"c": "14.60", "n": "24", "i": 71160, "v": "तस्मिंस्तु निहते वीरे सुभद्रेयं स्वसा मम । दुःखार्ताथो पृथां प्राप्य कुररीव ननाद ह ।।"},
{"c": "14.60", "n": "25", "i": 71161, "v": "द्रौपदीं च समासाद्य पर्यपृच्छत दुःखिता । आर्ये क्व दारकाः सर्वे द्रष्टुमिच्छामि तानहम् ।।"},
{"c": "14.60", "n": "26", "i": 71162, "v": "अस्यास्तु वचनं श्रुत्वा सर्वास्ताः कुरुयोषितः । भुजाभ्यां परिगृह्यैनां चुक्रुशुः परमार्तवत् ।।"},
{"c": "14.60", "n": "27", "i": 71163, "v": "उत्तरां चाब्रवीद्भद्रा भद्रे भर्ता क्व ते गतः । क्षिप्रमागमनं मह्यं तस्मै त्वं वेदयस्व ह ।।"},
{"c": "14.60", "n": "28", "i": 71164, "v": "ननु नाम स वैराटि श्रुत्वा मम गिरं पुरा । भवनान्निष्पतत्याशु कस्मान्नाभ्येति ते पतिः ।।"},
{"c": "14.60", "n": "29", "i": 71165, "v": "अभिमन्यो कुशलिनो मातुलास्ते महारथाः । कुशलं चाब्रुवन्सर्वे त्वां युयुत्सुमिहागतम् ।।"},
{"c": "14.60", "n": "30", "i": 71166, "v": "आचक्ष्व मेऽद्य संग्रामं यथापूर्वमरिंदम । कस्मादेव विलपतीं नाद्येह प्रतिभाषसे ।।"},
{"c": "14.60", "n": "31", "i": 71167, "v": "एवमादि तु वार्ष्णेय्यास्तदस्याः परिदेवितम् । श्रुत्वा पृथा सुदुःखार्ता शनैर्वाक्यमथाब्रवीत् ।।"},
{"c": "14.60", "n": "32", "i": 71168, "v": "सुभद्रे वासुदेवेन तथा सात्यकिना रणे । पित्रा च पालितो बालः स हतः कालधर्मणा ।।"},
{"c": "14.60", "n": "33", "i": 71169, "v": "ईदृशो मर्त्यधर्मोऽयं मा शुचो यदुनन्दिनि । पुत्रो हि तव दुर्धर्षः संप्राप्तः परमां गतिम् ।।"},
{"c": "14.60", "n": "34", "i": 71170, "v": "कुले महति जातासि क्षत्रियाणां महात्मनाम् । मा शुचश्चपलाक्षं त्वं पुण्डरीकनिभेक्षणे ।।"},
{"c": "14.60", "n": "35", "i": 71171, "v": "उत्तरां त्वमवेक्षस्व गर्भिणीं मा शुचः शुभे । पुत्रमेषा हि तस्याशु जनयिष्यति भामिनी ।।"},
{"c": "14.60", "n": "36", "i": 71172, "v": "एवमाश्वासयित्वैनां कुन्ती यदुकुलोद्वह । विहाय शोकं दुर्धर्षं श्राद्धमस्य ह्यकल्पयत् ।।"},
{"c": "14.60", "n": "37", "i": 71173, "v": "समनुज्ञाप्य धर्मज्ञा राजानं भीममेव च । यमौ यमोपमौ चैव ददौ दानान्यनेकशः ।।"},
{"c": "14.60", "n": "38", "i": 71174, "v": "ततः प्रदाय बह्वीर्गा ब्राह्मणेभ्यो यदूद्वह । समहृष्यत वार्ष्णेयी वैराटीं चाब्रवीदिदम् ।।"},
{"c": "14.60", "n": "39", "i": 71175, "v": "वैराटि नेह संतापस्त्वया कार्यो यशस्विनि । भर्तारं प्रति सुश्रोणि गर्भस्थं रक्ष मे शिशुम् ।।"},
{"c": "14.60", "n": "40", "i": 71176, "v": "एवमुक्त्वा ततः कुन्ती विरराम महाद्युते । तामनुज्ञाप्य चैवेमां सुभद्रां समुपानयम् ।।"},
{"c": "14.60", "n": "41", "i": 71177, "v": "एवं स निधनं प्राप्तो दौहित्रस्तव माधव । संतापं जहि दुर्धर्ष मा च शोके मनः कृथाः ।।"},
{"c": "14.61", "t": "वैशंपायन उवाच ।"},
{"c": "14.61", "n": "1", "i": 71178, "v": "एतच्छ्रुत्वा तु पुत्रस्य वचः शूरात्मजस्तदा । विहाय शोकं धर्मात्मा ददौ श्राद्धमनुत्तमम् ।।"},
{"c": "14.61", "n": "2", "i": 71179, "v": "तथैव वासुदेवोऽपि स्वस्रीयस्य महात्मनः । दयितस्य पितुर्नित्यमकरोदौर्ध्वदेहिकम् ।।"},
{"c": "14.61", "n": "3", "i": 71180, "v": "षष्टिं शतसहस्राणि ब्राह्मणानां महाभुजः । विधिवद्भोजयामास भोज्यं सर्वगुणान्वितम् ।।"},
{"c": "14.61", "n": "4", "i": 71181, "v": "आच्छाद्य च महाबाहुर्धनतृष्णामपानुदत् । ब्राह्मणानां तदा कृष्णस्तदभूद्रोमहर्षणम् ।।"},
{"c": "14.61", "n": "5", "i": 71182, "v": "सुवर्णं चैव गाश्चैव शयनाच्छादनं तथा । दीयमानं तदा विप्राः प्रभूतमिति चाब्रुवन् ।।"},
{"c": "14.61", "n": "6", "i": 71183, "v": "वासुदेवोऽथ दाशार्हो बलदेवः ससात्यकिः । अभिमन्योस्तदा श्राद्धमकुर्वन्सत्यकस्तदा । अतीव दुःखसंतप्ता न शमं चोपलेभिरे ।।"},
{"c": "14.61", "n": "7", "i": 71184, "v": "तथैव पाण्डवा वीरा नगरे नागसाह्वये । नोपगच्छन्ति वै शान्तिमभिमन्युविनाकृताः ।।"},
{"c": "14.61", "n": "8", "i": 71185, "v": "सुबहूनि च राजेन्द्र दिवसानि विराटजा । नाभुङ्क्त पतिशोकार्ता तदभूत्करुणं महत् । कुक्षिस्थ एव तस्यास्तु स गर्भः संप्रलीयत ।।"},
{"c": "14.61", "n": "9", "i": 71186, "v": "आजगाम ततो व्यासो ज्ञात्वा दिव्येन चक्षुषा । आगम्य चाब्रवीद्धीमान्पृथां पृथुललोचनाम् । उत्तरां च महातेजाः शोकः संत्यज्यतामयम् ।।"},
{"c": "14.61", "n": "10", "i": 71187, "v": "जनिष्यति महातेजाः पुत्रस्तव यशस्विनि । प्रभावाद्वासुदेवस्य मम व्याहरणादपि । पाण्डवानामयं चान्ते पालयिष्यति मेदिनीम् ।।"},
{"c": "14.61", "n": "11", "i": 71188, "v": "धनंजयं च संप्रेक्ष्य धर्मराजस्य पश्यतः । व्यासो वाक्यमुवाचेदं हर्षयन्निव भारत ।।"},
{"c": "14.61", "n": "12", "i": 71189, "v": "पौत्रस्तव महाबाहो जनिष्यति महामनाः । पृथ्वीं सागरपर्यन्तां पालयिष्यति चैव ह ।।"},
{"c": "14.61", "n": "13", "i": 71190, "v": "तस्माच्छोकं कुरुश्रेष्ठ जहि त्वमरिकर्शन । विचार्यमत्र न हि ते सत्यमेतद्भविष्यति ।।"},
{"c": "14.61", "n": "14", "i": 71191, "v": "यच्चापि वृष्णिवीरेण कृष्णेन कुरुनन्दन । पुरोक्तं तत्तथा भावि मा तेऽत्रास्तु विचारणा ।।"},
{"c": "14.61", "n": "15", "i": 71192, "v": "विबुधानां गतो लोकानक्षयानात्मनिर्जितान् । न स शोच्यस्त्वया तात न चान्यैः कुरुभिस्तथा ।।"},
{"c": "14.61", "n": "16", "i": 71193, "v": "एवं पितामहेनोक्तो धर्मात्मा स धनंजयः । त्यक्त्वा शोकं महाराज हृष्टरूपोऽभवत्तदा ।।"},
{"c": "14.61", "n": "17", "i": 71194, "v": "पितापि तव धर्मज्ञ गर्भे तस्मिन्महामते । अवर्धत यथाकालं शुक्लपक्षे यथा शशी ।।"},
{"c": "14.61", "n": "18", "i": 71195, "v": "ततः संचोदयामास व्यासो धर्मात्मजं नृपम् । अश्वमेधं प्रति तदा ततः सोऽन्तर्हितोऽभवत् ।।"},
{"c": "14.61", "n": "19", "i": 71196, "v": "धर्मराजोऽपि मेधावी श्रुत्वा व्यासस्य तद्वचः । वित्तोपनयने तात चकार गमने मतिम् ।।"},
{"c": "14.62", "t": "जनमेजय उवाच ।"},
{"c": "14.62", "n": "1", "i": 71197, "v": "श्रुत्वैतद्वचनं ब्रह्मन्व्यासेनोक्तं महात्मना । अश्वमेधं प्रति तदा किं नृपः प्रचकार ह ।।"},
{"c": "14.62", "n": "2", "i": 71198, "v": "रत्नं च यन्मरुत्तेन निहितं पृथिवीतले । तदवाप कथं चेति तन्मे ब्रूहि द्विजोत्तम ।।"},
{"c": "14.62", "t": "वैशंपायन उवाच ।"},
{"c": "14.62", "n": "3", "i": 71199, "v": "श्रुत्वा द्वैपायनवचो धर्मराजो युधिष्ठिरः । भ्रातॄन्सर्वान्समानाय्य काले वचनमब्रवीत् । अर्जुनं भीमसेनं च माद्रीपुत्रौ यमावपि ।।"},
{"c": "14.62", "n": "4", "i": 71200, "v": "श्रुतं वो वचनं वीराः सौहृदाद्यन्महात्मना । कुरूणां हितकामेन प्रोक्तं कृष्णेन धीमता ।।"},
{"c": "14.62", "n": "5", "i": 71201, "v": "तपोवृद्धेन महता सुहृदां भूतिमिच्छता । गुरुणा धर्मशीलेन व्यासेनाद्भुतकर्मणा ।।"},
{"c": "14.62", "n": "6", "i": 71202, "v": "भीष्मेण च महाप्राज्ञ गोविन्देन च धीमता । संस्मृत्य तदहं सम्यक्कर्तुमिच्छामि पाण्डवाः ।।"},
{"c": "14.62", "n": "7", "i": 71203, "v": "आयत्यां च तदात्वे च सर्वेषां तद्धि नो हितम् । अनुबन्धे च कल्याणं यद्वचो ब्रह्मवादिनः ।।"},
{"c": "14.62", "n": "8", "i": 71204, "v": "इयं हि वसुधा सर्वा क्षीणरत्ना कुरूद्वहाः । तच्चाचष्ट बहु व्यासो मरुत्तस्य धनं नृपाः ।।"},
{"c": "14.62", "n": "9", "i": 71205, "v": "यद्येतद्वो बहुमतं मन्यध्वं वा क्षमं यदि । तदानयामहे सर्वे कथं वा भीम मन्यसे ।।"},
{"c": "14.62", "n": "10", "i": 71206, "v": "इत्युक्तवाक्ये नृपतौ तदा कुरुकुलोद्वह । भीमसेनो नृपश्रेष्ठं प्राञ्जलिर्वाक्यमब्रवीत् ।।"},
{"c": "14.62", "n": "11", "i": 71207, "v": "रोचते मे महाबाहो यदिदं भाषितं त्वया । व्यासाख्यातस्य वित्तस्य समुपानयनं प्रति ।।"},
{"c": "14.62", "n": "12", "i": 71208, "v": "यदि तत्प्राप्नुयामेह धनमाविक्षितं प्रभो । कृतमेव महाराज भवेदिति मतिर्मम ।।"},
{"c": "14.62", "n": "13", "i": 71209, "v": "ते वयं प्रणिपातेन गिरीशस्य महात्मनः । तदानयाम भद्रं ते समभ्यर्च्य कपर्दिनम् ।।"},
{"c": "14.62", "n": "14", "i": 71210, "v": "तं विभुं देवदेवेशं तस्यैवानुचरांश्च तान् । प्रसाद्यार्थमवाप्स्यामो नूनं वाग्बुद्धिकर्मभिः ।।"},
{"c": "14.62", "n": "15", "i": 71211, "v": "रक्षन्ते ये च तद्द्रव्यं किंकरा रौद्रदर्शनाः । ते च वश्या भविष्यन्ति प्रसन्ने वृषभध्वजे ।।"},
{"c": "14.62", "n": "16", "i": 71212, "v": "श्रुत्वैवं वदतस्तस्य वाक्यं भीमस्य भारत । प्रीतो धर्मात्मजो राजा बभूवातीव भारत । अर्जुनप्रमुखाश्चापि तथेत्येवाब्रुवन्मुदा ।।"},
{"c": "14.62", "n": "17", "i": 71213, "v": "कृत्वा तु पाण्डवाः सर्वे रत्नाहरणनिश्चयम् । सेनामाज्ञापयामासुर्नक्षत्रेऽहनि च ध्रुवे ।।"},
{"c": "14.62", "n": "18", "i": 71214, "v": "ततो ययुः पाण्डुसुता ब्राह्मणान्स्वस्ति वाच्य च । अर्चयित्वा सुरश्रेष्ठं पूर्वमेव महेश्वरम् ।।"},
{"c": "14.62", "n": "19", "i": 71215, "v": "मोदकैः पायसेनाथ मांसापूपैस्तथैव च । आशास्य च महात्मानं प्रययुर्मुदिता भृशम् ।।"},
{"c": "14.62", "n": "20", "i": 71216, "v": "तेषां प्रयास्यतां तत्र मङ्गलानि शुभान्यथ । प्राहुः प्रहृष्टमनसो द्विजाग्र्या नागराश्च ते ।।"},
{"c": "14.62", "n": "21", "i": 71217, "v": "ततः प्रदक्षिणीकृत्य शिरोभिः प्रणिपत्य च । ब्राह्मणानग्निसहितान्प्रययुः पाण्डुनन्दनाः ।।"},
{"c": "14.62", "n": "22", "i": 71218, "v": "समनुज्ञाप्य राजानं पुत्रशोकसमाहतम् । धृतराष्ट्रं सभार्यं वै पृथां पृथुललोचनाम् ।।"},
{"c": "14.62", "n": "23", "i": 71219, "v": "मूले निक्षिप्य कौरव्यं युयुत्सुं धृतराष्ट्रजम् । संपूज्यमानाः पौरैश्च ब्राह्मणैश्च मनीषिभिः ।।"},
{"c": "14.63", "t": "वैशंपायन उवाच ।"},
{"c": "14.63", "n": "1", "i": 71220, "v": "ततस्ते प्रययुर्हृष्टाः प्रहृष्टनरवाहनाः । रथघोषेण महता पूरयन्तो वसुंधराम् ।।"},
{"c": "14.63", "n": "2", "i": 71221, "v": "संस्तूयमानाः स्तुतिभिः सूतमागधबन्दिभिः । स्वेन सैन्येन संवीता यथादित्याः स्वरश्मिभिः ।।"},
{"c": "14.63", "n": "3", "i": 71222, "v": "पाण्डुरेणातपत्रेण ध्रियमाणेन मूर्धनि । बभौ युधिष्ठिरस्तत्र पौर्णमास्यामिवोडुराट् ।।"},
{"c": "14.63", "n": "4", "i": 71223, "v": "जयाशिषः प्रहृष्टानां नराणां पथि पाण्डवः । प्रत्यगृह्णाद्यथान्यायं यथावत्पुरुषर्षभः ।।"},
{"c": "14.63", "n": "5", "i": 71224, "v": "तथैव सैनिका राजन्राजानमनुयान्ति ये । तेषां हलहलाशब्दो दिवं स्तब्ध्वा व्यतिष्ठत ।।"},
{"c": "14.63", "n": "6", "i": 71225, "v": "स सरांसि नदीश्चैव वनान्युपवनानि च । अत्यक्रामन्महाराजो गिरिं चैवान्वपद्यत ।।"},
{"c": "14.63", "n": "7", "i": 71226, "v": "तस्मिन्देशे च राजेन्द्र यत्र तद्द्रव्यमुत्तमम् । चक्रे निवेशनं राजा पाण्डवः सह सैनिकैः । शिवे देशे समे चैव तदा भरतसत्तम ।।"},
{"c": "14.63", "n": "8", "i": 71227, "v": "अग्रतो ब्राह्मणान्कृत्वा तपोविद्यादमान्वितान् । पुरोहितं च कौरव्य वेदवेदाङ्गपारगम् ।।"},
{"c": "14.63", "n": "9", "i": 71228, "v": "प्राङ्निवेशात्तु राजानं ब्राह्मणाः सपुरोधसः । कृत्वा शान्तिं यथान्यायं सर्वतः पर्यवारयन् ।।"},
{"c": "14.63", "n": "10", "i": 71229, "v": "कृत्वा च मध्ये राजानममात्यांश्च यथाविधि । षट्पथं नवसंस्थानं निवेशं चक्रिरे द्विजाः ।।"},
{"c": "14.63", "n": "11", "i": 71230, "v": "मत्तानां वारणेन्द्राणां निवेशं च यथाविधि । कारयित्वा स राजेन्द्रो ब्राह्मणानिदमब्रवीत् ।।"},
{"c": "14.63", "n": "12", "i": 71231, "v": "अस्मिन्कार्ये द्विजश्रेष्ठा नक्षत्रे दिवसे शुभे । यथा भवन्तो मन्यन्ते कर्तुमर्हथ तत्तथा ।।"},
{"c": "14.63", "n": "13", "i": 71232, "v": "न नः कालात्ययो वै स्यादिहैव परिलम्बताम् । इति निश्चित्य विप्रेन्द्राः क्रियतां यदनन्तरम् ।।"},
{"c": "14.63", "n": "14", "i": 71233, "v": "श्रुत्वैतद्वचनं राज्ञो ब्राह्मणाः सपुरोधसः । इदमूचुर्वचो हृष्टा धर्मराजप्रियेप्सवः ।।"},
{"c": "14.63", "n": "15", "i": 71234, "v": "अद्यैव नक्षत्रमहश्च पुण्यं; यतामहे श्रेष्ठतमं क्रियासु । अम्भोभिरद्येह वसाम राज;न्नुपोष्यतां चापि भवद्भिरद्य ।।"},
{"c": "14.63", "n": "16", "i": 71235, "v": "श्रुत्वा तु तेषां द्विजसत्तमानां; कृतोपवासा रजनीं नरेन्द्राः । ऊषुः प्रतीताः कुशसंस्तरेषु; यथाध्वरेषु ज्वलिता हव्यवाहाः ।।"},
{"c": "14.63", "n": "17", "i": 71236, "v": "ततो निशा सा व्यगमन्महात्मनां; संशृण्वतां विप्रसमीरिता गिरः । ततः प्रभाते विमले द्विजर्षभा; वचोऽब्रुवन्धर्मसुतं नराधिपम् ।।"},
{"c": "14.64", "t": "ब्राह्मणा ऊचुः ।"},
{"c": "14.64", "n": "1", "i": 71237, "v": "क्रियतामुपहारोऽद्य त्र्यम्बकस्य महात्मनः । कृत्वोपहारं नृपते ततः स्वार्थे यतामहे ।।"},
{"c": "14.64", "t": "वैशंपायन उवाच ।"},
{"c": "14.64", "n": "2", "i": 71238, "v": "श्रुत्वा तु वचनं तेषां ब्राह्मणानां युधिष्ठिरः । गिरीशस्य यथान्यायमुपहारमुपाहरत् ।।"},
{"c": "14.64", "n": "3", "i": 71239, "v": "आज्येन तर्पयित्वाग्निं विधिवत्संस्कृतेन ह । मन्त्रसिद्धं चरुं कृत्वा पुरोधाः प्रययौ तदा ।।"},
{"c": "14.64", "n": "4", "i": 71240, "v": "स गृहीत्वा सुमनसो मन्त्रपूता जनाधिप । मोदकैः पायसेनाथ मांसैश्चोपाहरद्बलिम् ।।"},
{"c": "14.64", "n": "5", "i": 71241, "v": "सुमनोभिश्च चित्राभिर्लाजैरुच्चावचैरपि । सर्वं स्विष्टकृतं कृत्वा विधिवद्वेदपारगः । किंकराणां ततः पश्चाच्चकार बलिमुत्तमम् ।।"},
{"c": "14.64", "n": "6", "i": 71242, "v": "यक्षेन्द्राय कुबेराय मणिभद्राय चैव ह । तथान्येषां च यक्षाणां भूताधिपतयश्च ये ।।"},
{"c": "14.64", "n": "7", "i": 71243, "v": "कृसरेण समांसेन निवापैस्तिलसंयुतैः । शुशुभे स्थानमत्यर्थं देवदेवस्य पार्थिव ।।"},
{"c": "14.64", "n": "8", "i": 71244, "v": "कृत्वा तु पूजां रुद्रस्य गणानां चैव सर्वशः । ययौ व्यासं पुरस्कृत्य नृपो रत्ननिधिं प्रति ।।"},
{"c": "14.64", "n": "9", "i": 71245, "v": "पूजयित्वा धनाध्यक्षं प्रणिपत्याभिवाद्य च । सुमनोभिर्विचित्राभिरपूपैः कृसरेण च ।।"},
{"c": "14.64", "n": "10", "i": 71246, "v": "शङ्खादींश्च निधीन्सर्वान्निधिपालांश्च सर्वशः । अर्चयित्वा द्विजाग्र्यान्स स्वस्ति वाच्य च वीर्यवान् ।।"},
{"c": "14.64", "n": "11", "i": 71247, "v": "तेषां पुण्याहघोषेण तेजसा समवस्थितः । प्रीतिमान्स कुरुश्रेष्ठः खानयामास तं निधिम् ।।"},
{"c": "14.64", "n": "12", "i": 71248, "v": "ततः पात्र्यः सकरकाः साश्मन्तकमनोरमाः । भृङ्गाराणि कटाहानि कलशान्वर्धमानकान् ।।"},
{"c": "14.64", "n": "13", "i": 71249, "v": "बहूनि च विचित्राणि भाजनानि सहस्रशः । उद्धारयामास तदा धर्मराजो युधिष्ठिरः ।।"},
{"c": "14.64", "n": "14", "i": 71250, "v": "तेषां लक्षणमप्यासीन्महान्करपुटस्तथा । त्रिलक्षं भाजनं राजंस्तुलार्धमभवन्नृप ।।"},
{"c": "14.64", "n": "15", "i": 71251, "v": "वाहनं पाण्डुपुत्रस्य तत्रासीत्तु विशां पते । षष्टिरुष्ट्रसहस्राणि शतानि द्विगुणा हयाः ।।"},
{"c": "14.64", "n": "16", "i": 71252, "v": "वारणाश्च महाराज सहस्रशतसंमिताः । शकटानि रथाश्चैव तावदेव करेणवः । खराणां पुरुषाणां च परिसंख्या न विद्यते ।।"},
{"c": "14.64", "n": "17", "i": 71253, "v": "एतद्वित्तं तदभवद्यदुद्दध्रे युधिष्ठिरः । षोडशाष्टौ चतुर्विंशत्सहस्रं भारलक्षणम् ।।"},
{"c": "14.64", "n": "18", "i": 71254, "v": "एतेष्वाधाय तद्द्रव्यं पुनरभ्यर्च्य पाण्डवः । महादेवं प्रति ययौ पुरं नागाह्वयं प्रति ।।"},
{"c": "14.64", "n": "19", "i": 71255, "v": "द्वैपायनाभ्यनुज्ञातः पुरस्कृत्य पुरोहितम् । गोयुते गोयुते चैव न्यवसत्पुरुषर्षभः ।।"},
{"c": "14.64", "n": "20", "i": 71256, "v": "सा पुराभिमुखी राजञ्जगाम महती चमूः । कृच्छ्राद्द्रविणभारार्ता हर्षयन्ती कुरूद्वहान् ।।"},
{"c": "14.65", "t": "वैशंपायन उवाच ।"},
{"c": "14.65", "n": "1", "i": 71257, "v": "एतस्मिन्नेव काले तु वासुदेवोऽपि वीर्यवान् । उपायाद्वृष्णिभिः सार्धं पुरं वारणसाह्वयम् ।।"},
{"c": "14.65", "n": "2", "i": 71258, "v": "समयं वाजिमेधस्य विदित्वा पुरुषर्षभः । यथोक्तो धर्मपुत्रेण व्रजन्स स्वपुरीं प्रति ।।"},
{"c": "14.65", "n": "3", "i": 71259, "v": "रौक्मिणेयेन सहितो युयुधानेन चैव ह । चारुदेष्णेन साम्बेन गदेन कृतवर्मणा ।।"},
{"c": "14.65", "n": "4", "i": 71260, "v": "सारणेन च वीरेण निशठेनोल्मुकेन च । बलदेवं पुरस्कृत्य सुभद्रासहितस्तदा ।।"},
{"c": "14.65", "n": "5", "i": 71261, "v": "द्रौपदीमुत्तरां चैव पृथां चाप्यवलोककः । समाश्वासयितुं चापि क्षत्रिया निहतेश्वराः ।।"},
{"c": "14.65", "n": "6", "i": 71262, "v": "तानागतान्समीक्ष्यैव धृतराष्ट्रो महीपतिः । प्रत्यगृह्णाद्यथान्यायं विदुरश्च महामनाः ।।"},
{"c": "14.65", "n": "7", "i": 71263, "v": "तत्रैव न्यवसत्कृष्णः स्वर्चितः पुरुषर्षभः । विदुरेण महातेजास्तथैव च युयुत्सुना ।।"},
{"c": "14.65", "n": "8", "i": 71264, "v": "वसत्सु वृष्णिवीरेषु तत्राथ जनमेजय । जज्ञे तव पिता राजन्परिक्षित्परवीरहा ।।"},
{"c": "14.65", "n": "9", "i": 71265, "v": "स तु राजा महाराज ब्रह्मास्त्रेणाभिपीडितः । शवो बभूव निश्चेष्टो हर्षशोकविवर्धनः ।।"},
{"c": "14.65", "n": "10", "i": 71266, "v": "हृष्टानां सिंहनादेन जनानां तत्र निस्वनः । आविश्य प्रदिशः सर्वाः पुनरेव व्युपारमत् ।।"},
{"c": "14.65", "n": "11", "i": 71267, "v": "ततः सोऽतित्वरः कृष्णो विवेशान्तःपुरं तदा । युयुधानद्वितीयो वै व्यथितेन्द्रियमानसः ।।"},
{"c": "14.65", "n": "12", "i": 71268, "v": "ततस्त्वरितमायान्तीं ददर्श स्वां पितृष्वसाम् । क्रोशन्तीमभिधावेति वासुदेवं पुनः पुनः ।।"},
{"c": "14.65", "n": "13", "i": 71269, "v": "पृष्ठतो द्रौपदीं चैव सुभद्रां च यशस्विनीम् । सविक्रोशं सकरुणं बान्धवानां स्त्रियो नृप ।।"},
{"c": "14.65", "n": "14", "i": 71270, "v": "ततः कृष्णं समासाद्य कुन्ती राजसुता तदा । प्रोवाच राजशार्दूल बाष्पगद्गदया गिरा ।।"},
{"c": "14.65", "n": "15", "i": 71271, "v": "वासुदेव महाबाहो सुप्रजा देवकी त्वया । त्वं नो गतिः प्रतिष्ठा च त्वदायत्तमिदं कुलम् ।।"},
{"c": "14.65", "n": "16", "i": 71272, "v": "यदुप्रवीर योऽयं ते स्वस्रीयस्यात्मजः प्रभो । अश्वत्थाम्ना हतो जातस्तमुज्जीवय केशव ।।"},
{"c": "14.65", "n": "17", "i": 71273, "v": "त्वया ह्येतत्प्रतिज्ञातमैषीके यदुनन्दन । अहं संजीवयिष्यामि मृतं जातमिति प्रभो ।।"},
{"c": "14.65", "n": "18", "i": 71274, "v": "सोऽयं जातो मृतस्तात पश्यैनं पुरुषर्षभ । उत्तरां च सुभद्रां च द्रौपदीं मां च माधव ।।"},
{"c": "14.65", "n": "19", "i": 71275, "v": "धर्मपुत्रं च भीमं च फल्गुनं नकुलं तथा । सहदेवं च दुर्धर्ष सर्वान्नस्त्रातुमर्हसि ।।"},
{"c": "14.65", "n": "20", "i": 71276, "v": "अस्मिन्प्राणाः समायत्ताः पाण्डवानां ममैव च । पाण्डोश्च पिण्डो दाशार्ह तथैव श्वशुरस्य मे ।।"},
{"c": "14.65", "n": "21", "i": 71277, "v": "अभिमन्योश्च भद्रं ते प्रियस्य सदृशस्य च । प्रियमुत्पादयाद्य त्वं प्रेतस्यापि जनार्दन ।।"},
{"c": "14.65", "n": "22", "i": 71278, "v": "उत्तरा हि प्रियोक्तं वै कथयत्यरिसूदन । अभिमन्योर्वचः कृष्ण प्रियत्वात्ते न संशयः ।।"},
{"c": "14.65", "n": "23", "i": 71279, "v": "अब्रवीत्किल दाशार्ह वैराटीमार्जुनिः पुरा । मातुलस्य कुलं भद्रे तव पुत्रो गमिष्यति ।।"},
{"c": "14.65", "n": "24", "i": 71280, "v": "गत्वा वृष्ण्यन्धककुलं धनुर्वेदं ग्रहीष्यति । अस्त्राणि च विचित्राणि नीतिशास्त्रं च केवलम् ।।"},
{"c": "14.65", "n": "25", "i": 71281, "v": "इत्येतत्प्रणयात्तात सौभद्रः परवीरहा । कथयामास दुर्धर्षस्तथा चैतन्न संशयः ।।"},
{"c": "14.65", "n": "26", "i": 71282, "v": "तास्त्वां वयं प्रणम्येह याचामो मधुसूदन । कुलस्यास्य हितार्थं त्वं कुरु कल्याणमुत्तमम् ।।"},
{"c": "14.65", "n": "27", "i": 71283, "v": "एवमुक्त्वा तु वार्ष्णेयं पृथा पृथुललोचना । उच्छ्रित्य बाहू दुःखार्ता ताश्चान्याः प्रापतन्भुवि ।।"},
{"c": "14.65", "n": "28", "i": 71284, "v": "अब्रुवंश्च महाराज सर्वाः सास्राविलेक्षणाः । स्वस्रीयो वासुदेवस्य मृतो जात इति प्रभो ।।"},
{"c": "14.65", "n": "29", "i": 71285, "v": "एवमुक्ते ततः कुन्तीं प्रत्यगृह्णाज्जनार्दनः । भूमौ निपतितां चैनां सान्त्वयामास भारत ।।"},
{"c": "14.66", "t": "वैशंपायन उवाच ।"},
{"c": "14.66", "n": "1", "i": 71286, "v": "उत्थितायां पृथायां तु सुभद्रा भ्रातरं तदा । दृष्ट्वा चुक्रोश दुःखार्ता वचनं चेदमब्रवीत् ।।"},
{"c": "14.66", "n": "2", "i": 71287, "v": "पुण्डरीकाक्ष पश्यस्व पौत्रं पार्थस्य धीमतः । परिक्षीणेषु कुरुषु परिक्षीणं गतायुषम् ।।"},
{"c": "14.66", "n": "3", "i": 71288, "v": "इषीका द्रोणपुत्रेण भीमसेनार्थमुद्यता । सोत्तरायां निपतिता विजये मयि चैव ह ।।"},
{"c": "14.66", "n": "4", "i": 71289, "v": "सेयं ज्वलन्ती हृदये मयि तिष्ठति केशव । यन्न पश्यामि दुर्धर्ष मम पुत्रसुतं विभो ।।"},
{"c": "14.66", "n": "5", "i": 71290, "v": "किं नु वक्ष्यति धर्मात्मा धर्मराजो युधिष्ठिरः । भीमसेनार्जुनौ चापि माद्रवत्याः सुतौ च तौ ।।"},
{"c": "14.66", "n": "6", "i": 71291, "v": "श्रुत्वाभिमन्योस्तनयं जातं च मृतमेव च । मुषिता इव वार्ष्णेय द्रोणपुत्रेण पाण्डवाः ।।"},
{"c": "14.66", "n": "7", "i": 71292, "v": "अभिमन्युः प्रियः कृष्ण पितॄणां नात्र संशयः । ते श्रुत्वा किं नु वक्ष्यन्ति द्रोणपुत्रास्त्रनिर्जिताः ।।"},
{"c": "14.66", "n": "8", "i": 71293, "v": "भवितातः परं दुःखं किं नु मन्ये जनार्दन । अभिमन्योः सुतात्कृष्ण मृताज्जातादरिंदम ।।"},
{"c": "14.66", "n": "9", "i": 71294, "v": "साहं प्रसादये कृष्ण त्वामद्य शिरसा नता । पृथेयं द्रौपदी चैव ताः पश्य पुरुषोत्तम ।।"},
{"c": "14.66", "n": "10", "i": 71295, "v": "यदा द्रोणसुतो गर्भान्पाण्डूनां हन्ति माधव । तदा किल त्वया द्रौणिः क्रुद्धेनोक्तोऽरिमर्दन ।।"},
{"c": "14.66", "n": "11", "i": 71296, "v": "अकामं त्वा करिष्यामि ब्रह्मबन्धो नराधम । अहं संजीवयिष्यामि किरीटितनयात्मजम् ।।"},
{"c": "14.66", "n": "12", "i": 71297, "v": "इत्येतद्वचनं श्रुत्वा जानमाना बलं तव । प्रसादये त्वा दुर्धर्ष जीवतामभिमन्युजः ।।"},
{"c": "14.66", "n": "13", "i": 71298, "v": "यद्येवं त्वं प्रतिश्रुत्य न करोषि वचः शुभम् । सफलं वृष्णिशार्दूल मृतां मामुपधारय ।।"},
{"c": "14.66", "n": "14", "i": 71299, "v": "अभिमन्योः सुतो वीर न संजीवति यद्ययम् । जीवति त्वयि दुर्धर्ष किं करिष्याम्यहं त्वया ।।"},
{"c": "14.66", "n": "15", "i": 71300, "v": "संजीवयैनं दुर्धर्ष मृतं त्वमभिमन्युजम् । सदृशाक्षसुतं वीर सस्यं वर्षन्निवाम्बुदः ।।"},
{"c": "14.66", "n": "16", "i": 71301, "v": "त्वं हि केशव धर्मात्मा सत्यवान्सत्यविक्रमः । स तां वाचमृतां कर्तुमर्हसि त्वमरिंदम ।।"},
{"c": "14.66", "n": "17", "i": 71302, "v": "इच्छन्नपि हि लोकांस्त्रीञ्जीवयेथा मृतानिमान् । किं पुनर्दयितं जातं स्वस्रीयस्यात्मजं मृतम् ।।"},
{"c": "14.66", "n": "18", "i": 71303, "v": "प्रभावज्ञास्मि ते कृष्ण तस्मादेतद्ब्रवीमि ते । कुरुष्व पाण्डुपुत्राणामिमं परमनुग्रहम् ।।"},
{"c": "14.66", "n": "19", "i": 71304, "v": "स्वसेति वा महाबाहो हतपुत्रेति वा पुनः । प्रपन्ना मामियं वेति दयां कर्तुमिहार्हसि ।।"},
{"c": "14.67", "t": "वैशंपायन उवाच ।"},
{"c": "14.67", "n": "1", "i": 71305, "v": "एवमुक्तस्तु राजेन्द्र केशिहा दुःखमूर्छितः । तथेति व्याजहारोच्चैर्ह्लादयन्निव तं जनम् ।।"},
{"c": "14.67", "n": "2", "i": 71306, "v": "वाक्येन तेन हि तदा तं जनं पुरुषर्षभः । ह्लादयामास स विभुर्घर्मार्तं सलिलैरिव ।।"},
{"c": "14.67", "n": "3", "i": 71307, "v": "ततः स प्राविशत्तूर्णं जन्मवेश्म पितुस्तव । अर्चितं पुरुषव्याघ्र सितैर्माल्यैर्यथाविधि ।।"},
{"c": "14.67", "n": "4", "i": 71308, "v": "अपां कुम्भैः सुपूर्णैश्च विन्यस्तैः सर्वतोदिशम् । घृतेन तिन्दुकालातैः सर्षपैश्च महाभुज ।।"},
{"c": "14.67", "n": "5", "i": 71309, "v": "शस्त्रैश्च विमलैर्न्यस्तैः पावकैश्च समन्ततः । वृद्धाभिश्चाभिरामाभिः परिचारार्थमच्युतः ।।"},
{"c": "14.67", "n": "6", "i": 71310, "v": "दक्षैश्च परितो वीर भिषग्भिः कुशलैस्तथा । ददर्श च स तेजस्वी रक्षोघ्नान्यपि सर्वशः । द्रव्याणि स्थापितानि स्म विधिवत्कुशलैर्जनैः ।।"},
{"c": "14.67", "n": "7", "i": 71311, "v": "तथायुक्तं च तद्दृष्ट्वा जन्मवेश्म पितुस्तव । हृष्टोऽभवद्धृषीकेशः साधु साध्विति चाब्रवीत् ।।"},
{"c": "14.67", "n": "8", "i": 71312, "v": "तथा ब्रुवति वार्ष्णेये प्रहृष्टवदने तदा । द्रौपदी त्वरिता गत्वा वैराटीं वाक्यमब्रवीत् ।।"},
{"c": "14.67", "n": "9", "i": 71313, "v": "अयमायाति ते भद्रे श्वशुरो मधुसूदनः । पुराणर्षिरचिन्त्यात्मा समीपमपराजितः ।।"},
{"c": "14.67", "n": "10", "i": 71314, "v": "सापि बाष्पकलां वाचं निगृह्याश्रूणि चैव ह । सुसंवीताभवद्देवी देववत्कृष्णमीक्षती ।।"},
{"c": "14.67", "n": "11", "i": 71315, "v": "सा तथा दूयमानेन हृदयेन तपस्विनी । दृष्ट्वा गोविन्दमायान्तं कृपणं पर्यदेवयत् ।।"},
{"c": "14.67", "n": "12", "i": 71316, "v": "पुण्डरीकाक्ष पश्यस्व बालाविह विनाकृतौ । अभिमन्युं च मां चैव हतौ तुल्यं जनार्दन ।।"},
{"c": "14.67", "n": "13", "i": 71317, "v": "वार्ष्णेय मधुहन्वीर शिरसा त्वां प्रसादये । द्रोणपुत्रास्त्रनिर्दग्धं जीवयैनं ममात्मजम् ।।"},
{"c": "14.67", "n": "14", "i": 71318, "v": "यदि स्म धर्मराज्ञा वा भीमसेनेन वा पुनः । त्वया वा पुण्डरीकाक्ष वाक्यमुक्तमिदं भवेत् ।।"},
{"c": "14.67", "n": "15", "i": 71319, "v": "अजानतीमिषीकेयं जनित्रीं हन्त्विति प्रभो । अहमेव विनष्टा स्यां नेदमेवंगतं भवेत् ।।"},
{"c": "14.67", "n": "16", "i": 71320, "v": "गर्भस्थस्यास्य बालस्य ब्रह्मास्त्रेण निपातनम् । कृत्वा नृशंसं दुर्बुद्धिर्द्रौणिः किं फलमश्नुते ।।"},
{"c": "14.67", "n": "17", "i": 71321, "v": "सा त्वा प्रसाद्य शिरसा याचे शत्रुनिबर्हण । प्राणांस्त्यक्ष्यामि गोविन्द नायं संजीवते यदि ।।"},
{"c": "14.67", "n": "18", "i": 71322, "v": "अस्मिन्हि बहवः साधो ये ममासन्मनोरथाः । ते द्रोणपुत्रेण हताः किं नु जीवामि केशव ।।"},
{"c": "14.67", "n": "19", "i": 71323, "v": "आसीन्मम मतिः कृष्ण पूर्णोत्सङ्गा जनार्दन । अभिवादयिष्ये दिष्ट्येति तदिदं वितथीकृतम् ।।"},
{"c": "14.67", "n": "20", "i": 71324, "v": "चपलाक्षस्य दायादे मृतेऽस्मिन्पुरुषर्षभ । विफला मे कृताः कृष्ण हृदि सर्वे मनोरथाः ।।"},
{"c": "14.67", "n": "21", "i": 71325, "v": "चपलाक्षः किलातीव प्रियस्ते मधुसूदन । सुतं पश्यस्व तस्येमं ब्रह्मास्त्रेण निपातितम् ।।"},
{"c": "14.67", "n": "22", "i": 71326, "v": "कृतघ्नोऽयं नृशंसोऽयं यथास्य जनकस्तथा । यः पाण्डवीं श्रियं त्यक्त्वा गतोऽद्य यमसादनम् ।।"},
{"c": "14.67", "n": "23", "i": 71327, "v": "मया चैतत्प्रतिज्ञातं रणमूर्धनि केशव । अभिमन्यौ हते वीर त्वामेष्याम्यचिरादिति ।।"},
{"c": "14.67", "n": "24", "i": 71328, "v": "तच्च नाकरवं कृष्ण नृशंसा जीवितप्रिया । इदानीमागतां तत्र किं नु वक्ष्यति फाल्गुनिः ।।"},
{"c": "14.68", "t": "वैशंपायन उवाच ।"},
{"c": "14.68", "n": "1", "i": 71329, "v": "सैवं विलप्य करुणं सोन्मादेव तपस्विनी । उत्तरा न्यपतद्भूमौ कृपणा पुत्रगृद्धिनी ।।"},
{"c": "14.68", "n": "2", "i": 71330, "v": "तां तु दृष्ट्वा निपतितां हतबन्धुपरिच्छदाम् । चुक्रोश कुन्ती दुःखार्ता सर्वाश्च भरतस्त्रियः ।।"},
{"c": "14.68", "n": "3", "i": 71331, "v": "मुहूर्तमिव तद्राजन्पाण्डवानां निवेशनम् । अप्रेक्षणीयमभवदार्तस्वरनिनादितम् ।।"},
{"c": "14.68", "n": "4", "i": 71332, "v": "सा मुहूर्तं च राजेन्द्र पुत्रशोकाभिपीडिता । कश्मलाभिहता वीर वैराटी त्वभवत्तदा ।।"},
{"c": "14.68", "n": "5", "i": 71333, "v": "प्रतिलभ्य तु सा संज्ञामुत्तरा भरतर्षभ । अङ्कमारोप्य तं पुत्रमिदं वचनमब्रवीत् ।।"},
{"c": "14.68", "n": "6", "i": 71334, "v": "धर्मज्ञस्य सुतः संस्त्वमधर्ममवबुध्यसे । यस्त्वं वृष्णिप्रवीरस्य कुरुषे नाभिवादनम् ।।"},
{"c": "14.68", "n": "7", "i": 71335, "v": "पुत्र गत्वा मम वचो ब्रूयास्त्वं पितरं तव । दुर्मरं प्राणिनां वीर काले प्राप्ते कथंचन ।।"},
{"c": "14.68", "n": "8", "i": 71336, "v": "याहं त्वया विहीनाद्य पत्या पुत्रेण चैव ह । मर्तव्ये सति जीवामि हतस्वस्तिरकिंचना ।।"},
{"c": "14.68", "n": "9", "i": 71337, "v": "अथ वा धर्मराज्ञाहमनुज्ञाता महाभुज । भक्षयिष्ये विषं तीक्ष्णं प्रवेक्ष्ये वा हुताशनम् ।।"},
{"c": "14.68", "n": "10", "i": 71338, "v": "अथ वा दुर्मरं तात यदिदं मे सहस्रधा । पतिपुत्रविहीनाया हृदयं न विदीर्यते ।।"},
{"c": "14.68", "n": "11", "i": 71339, "v": "उत्तिष्ठ पुत्र पश्येमां दुःखितां प्रपितामहीम् । आर्तामुपप्लुतां दीनां निमग्नां शोकसागरे ।।"},
{"c": "14.68", "n": "12", "i": 71340, "v": "आर्यां च पश्य पाञ्चालीं सात्वतीं च तपस्विनीम् । मां च पश्य सुदुःखार्तां व्याधविद्धां मृगीमिव ।।"},
{"c": "14.68", "n": "13", "i": 71341, "v": "उत्तिष्ठ पश्य वदनं लोकनाथस्य धीमतः । पुण्डरीकपलाशाक्षं पुरेव चपलेक्षणम् ।।"},
{"c": "14.68", "n": "14", "i": 71342, "v": "एवं विप्रलपन्तीं तु दृष्ट्वा निपतितां पुनः । उत्तरां ताः स्त्रियः सर्वाः पुनरुत्थापयन्त्युत ।।"},
{"c": "14.68", "n": "15", "i": 71343, "v": "उत्थाय तु पुनर्धैर्यात्तदा मत्स्यपतेः सुता । प्राञ्जलिः पुण्डरीकाक्षं भूमावेवाभ्यवादयत् ।।"},
{"c": "14.68", "n": "16", "i": 71344, "v": "श्रुत्वा स तस्या विपुलं विलापं पुरुषर्षभः । उपस्पृश्य ततः कृष्णो ब्रह्मास्त्रं संजहार तत् ।।"},
{"c": "14.68", "n": "17", "i": 71345, "v": "प्रतिजज्ञे च दाशार्हस्तस्य जीवितमच्युतः । अब्रवीच्च विशुद्धात्मा सर्वं विश्रावयञ्जगत् ।।"},
{"c": "14.68", "n": "18", "i": 71346, "v": "न ब्रवीम्युत्तरे मिथ्या सत्यमेतद्भविष्यति । एष संजीवयाम्येनं पश्यतां सर्वदेहिनाम् ।।"},
{"c": "14.68", "n": "19", "i": 71347, "v": "नोक्तपूर्वं मया मिथ्या स्वैरेष्वपि कदाचन । न च युद्धे परावृत्तस्तथा संजीवतामयम् ।।"},
{"c": "14.68", "n": "20", "i": 71348, "v": "यथा मे दयितो धर्मो ब्राह्मणाश्च विशेषतः । अभिमन्योः सुतो जातो मृतो जीवत्वयं तथा ।।"},
{"c": "14.68", "n": "21", "i": 71349, "v": "यथाहं नाभिजानामि विजयेन कदाचन । विरोधं तेन सत्येन मृतो जीवत्वयं शिशुः ।।"},
{"c": "14.68", "n": "22", "i": 71350, "v": "यथा सत्यं च धर्मश्च मयि नित्यं प्रतिष्ठितौ । तथा मृतः शिशुरयं जीवतामभिमन्युजः ।।"},
{"c": "14.68", "n": "23", "i": 71351, "v": "यथा कंसश्च केशी च धर्मेण निहतौ मया । तेन सत्येन बालोऽयं पुनरुज्जीवतामिह ।।"},
{"c": "14.68", "n": "24", "i": 71352, "v": "इत्युक्तो वासुदेवेन स बालो भरतर्षभ । शनैः शनैर्महाराज प्रास्पन्दत सचेतनः ।।"},
{"c": "14.69", "t": "वैशंपायन उवाच ।"},
{"c": "14.69", "n": "1", "i": 71353, "v": "ब्रह्मास्त्रं तु यदा राजन्कृष्णेन प्रतिसंहृतम् । तदा तद्वेश्म ते पित्रा तेजसाभिविदीपितम् ।।"},
{"c": "14.69", "n": "2", "i": 71354, "v": "ततो रक्षांसि सर्वाणि नेशुस्त्यक्त्वा गृहं तु तत् । अन्तरिक्षे च वागासीत्साधु केशव साध्विति ।।"},
{"c": "14.69", "n": "3", "i": 71355, "v": "तदस्त्रं ज्वलितं चापि पितामहमगात्तदा । ततः प्राणान्पुनर्लेभे पिता तव जनेश्वर । व्यचेष्टत च बालोऽसौ यथोत्साहं यथाबलम् ।।"},
{"c": "14.69", "n": "4", "i": 71356, "v": "बभूवुर्मुदिता राजंस्ततस्ता भरतस्त्रियः । ब्राह्मणान्वाचयामासुर्गोविन्दस्य च शासनात् ।।"},
{"c": "14.69", "n": "5", "i": 71357, "v": "ततस्ता मुदिताः सर्वाः प्रशशंसुर्जनार्दनम् । स्त्रियो भरतसिंहानां नावं लब्ध्वेव पारगाः ।।"},
{"c": "14.69", "n": "6", "i": 71358, "v": "कुन्ती द्रुपदपुत्री च सुभद्रा चोत्तरा तथा । स्त्रियश्चान्या नृसिंहानां बभूवुर्हृष्टमानसाः ।।"},
{"c": "14.69", "n": "7", "i": 71359, "v": "तत्र मल्ला नटा झल्ला ग्रन्थिकाः सौखशायिकाः । सूतमागधसंघाश्चाप्यस्तुवन्वै जनार्दनम् । कुरुवंशस्तवाख्याभिराशीर्भिर्भरतर्षभ ।।"},
{"c": "14.69", "n": "8", "i": 71360, "v": "उत्थाय तु यथाकालमुत्तरा यदुनन्दनम् । अभ्यवादयत प्रीता सह पुत्रेण भारत । ततस्तस्यै ददौ प्रीतो बहुरत्नं विशेषतः ।।"},
{"c": "14.69", "n": "9", "i": 71361, "v": "तथान्ये वृष्णिशार्दूला नाम चास्याकरोत्प्रभुः । पितुस्तव महाराज सत्यसंधो जनार्दनः ।।"},
{"c": "14.69", "n": "10", "i": 71362, "v": "परिक्षीणे कुले यस्माज्जातोऽयमभिमन्युजः । परिक्षिदिति नामास्य भवत्वित्यब्रवीत्तदा ।।"},
{"c": "14.69", "n": "11", "i": 71363, "v": "सोऽवर्धत यथाकालं पिता तव नराधिप । मनःप्रह्लादनश्चासीत्सर्वलोकस्य भारत ।।"},
{"c": "14.69", "n": "12", "i": 71364, "v": "मासजातस्तु ते वीर पिता भवति भारत । अथाजग्मुः सुबहुलं रत्नमादाय पाण्डवाः ।।"},
{"c": "14.69", "n": "13", "i": 71365, "v": "तान्समीपगताञ्श्रुत्वा निर्ययुर्वृष्णिपुंगवाः । अलंचक्रुश्च माल्यौघैः पुरुषा नागसाह्वयम् ।।"},
{"c": "14.69", "n": "14", "i": 71366, "v": "पताकाभिर्विचित्राभिर्ध्वजैश्च विविधैरपि । वेश्मानि समलंचक्रुः पौराश्चापि जनाधिप ।।"},
{"c": "14.69", "n": "15", "i": 71367, "v": "देवतायतनानां च पूजा बहुविधास्तथा । संदिदेशाथ विदुरः पाण्डुपुत्रप्रियेप्सया ।।"},
{"c": "14.69", "n": "16", "i": 71368, "v": "राजमार्गाश्च तत्रासन्सुमनोभिरलंकृताः । शुशुभे तत्पुरं चापि समुद्रौघनिभस्वनम् ।।"},
{"c": "14.69", "n": "17", "i": 71369, "v": "नर्तकैश्चापि नृत्यद्भिर्गायनानां च निस्वनैः । आसीद्वैश्रवणस्येव निवासस्तत्पुरं तदा ।।"},
{"c": "14.69", "n": "18", "i": 71370, "v": "बन्दिभिश्च नरै राजन्स्त्रीसहायैः सहस्रशः । तत्र तत्र विविक्तेषु समन्तादुपशोभितम् ।।"},
{"c": "14.69", "n": "19", "i": 71371, "v": "पताका धूयमानाश्च श्वसता मातरिश्वना । अदर्शयन्निव तदा कुरून्वै दक्षिणोत्तरान् ।।"},
{"c": "14.69", "n": "20", "i": 71372, "v": "अघोषयत्तदा चापि पुरुषो राजधूर्गतः । सर्वरात्रिविहारोऽद्य रत्नाभरणलक्षणः ।।"},
{"c": "14.70", "t": "वैशंपायन उवाच ।"},
{"c": "14.70", "n": "1", "i": 71373, "v": "तान्समीपगताञ्श्रुत्वा पाण्डवाञ्शत्रुकर्शनः । वासुदेवः सहामात्यः प्रत्युद्यातो दिदृक्षया ।।"},
{"c": "14.70", "n": "2", "i": 71374, "v": "ते समेत्य यथान्यायं पाण्डवा वृष्णिभिः सह । विविशुः सहिता राजन्पुरं वारणसाह्वयम् ।।"},
{"c": "14.70", "n": "3", "i": 71375, "v": "महतस्तस्य सैन्यस्य खुरनेमिस्वनेन च । द्यावापृथिव्यौ खं चैव शब्देनासीत्समावृतम् ।।"},
{"c": "14.70", "n": "4", "i": 71376, "v": "ते कोशमग्रतः कृत्वा विविशुः स्वपुरं तदा । पाण्डवाः प्रीतमनसः सामात्याः ससुहृद्गणाः ।।"},
{"c": "14.70", "n": "5", "i": 71377, "v": "ते समेत्य यथान्यायं धृतराष्ट्रं जनाधिपम् । कीर्तयन्तः स्वनामानि तस्य पादौ ववन्दिरे ।।"},
{"c": "14.70", "n": "6", "i": 71378, "v": "धृतराष्ट्रादनु च ते गान्धारीं सुबलात्मजाम् । कुन्तीं च राजशार्दूल तदा भरतसत्तमाः ।।"},
{"c": "14.70", "n": "7", "i": 71379, "v": "विदुरं पूजयित्वा च वैश्यापुत्रं समेत्य च । पूज्यमानाः स्म ते वीरा व्यराजन्त विशां पते ।।"},
{"c": "14.70", "n": "8", "i": 71380, "v": "ततस्तत्परमाश्चर्यं विचित्रं महदद्भुतम् । शुश्रुवुस्ते तदा वीराः पितुस्ते जन्म भारत ।।"},
{"c": "14.70", "n": "9", "i": 71381, "v": "तदुपश्रुत्य ते कर्म वासुदेवस्य धीमतः । पूजार्हं पूजयामासुः कृष्णं देवकिनन्दनम् ।।"},
{"c": "14.70", "n": "10", "i": 71382, "v": "ततः कतिपयाहस्य व्यासः सत्यवतीसुतः । आजगाम महातेजा नगरं नागसाह्वयम् ।।"},
{"c": "14.70", "n": "11", "i": 71383, "v": "तस्य सर्वे यथान्यायं पूजां चक्रुः कुरूद्वहाः । सह वृष्ण्यन्धकव्याघ्रैरुपासां चक्रिरे तदा ।।"},
{"c": "14.70", "n": "12", "i": 71384, "v": "तत्र नानाविधाकाराः कथाः समनुकीर्त्य वै । युधिष्ठिरो धर्मसुतो व्यासं वचनमब्रवीत् ।।"},
{"c": "14.70", "n": "13", "i": 71385, "v": "भवत्प्रसादाद्भगवन्यदिदं रत्नमाहृतम् । उपयोक्तुं तदिच्छामि वाजिमेधे महाक्रतौ ।।"},
{"c": "14.70", "n": "14", "i": 71386, "v": "तदनुज्ञातुमिच्छामि भवता मुनिसत्तम । त्वदधीना वयं सर्वे कृष्णस्य च महात्मनः ।।"},
{"c": "14.70", "t": "व्यास उवाच ।"},
{"c": "14.70", "n": "15", "i": 71387, "v": "अनुजानामि राजंस्त्वां क्रियतां यदनन्तरम् । यजस्व वाजिमेधेन विधिवद्दक्षिणावता ।।"},
{"c": "14.70", "n": "16", "i": 71388, "v": "अश्वमेधो हि राजेन्द्र पावनः सर्वपाप्मनाम् । तेनेष्ट्वा त्वं विपाप्मा वै भविता नात्र संशयः ।।"},
{"c": "14.70", "t": "वैशंपायन उवाच ।"},
{"c": "14.70", "n": "17", "i": 71389, "v": "इत्युक्तः स तु धर्मात्मा कुरुराजो युधिष्ठिरः । अश्वमेधस्य कौरव्य चकाराहरणे मतिम् ।।"},
{"c": "14.70", "n": "18", "i": 71390, "v": "समनुज्ञाप्य तु स तं कृष्णद्वैपायनं नृपः । वासुदेवमथामन्त्र्य वाग्मी वचनमब्रवीत् ।।"},
{"c": "14.70", "n": "19", "i": 71391, "v": "देवकी सुप्रजा देवी त्वया पुरुषसत्तम । यद्ब्रूयां त्वां महाबाहो तत्कृथास्त्वमिहाच्युत ।।"},
{"c": "14.70", "n": "20", "i": 71392, "v": "त्वत्प्रभावार्जितान्भोगानश्नीम यदुनन्दन । पराक्रमेण बुद्ध्या च त्वयेयं निर्जिता मही ।।"},
{"c": "14.70", "n": "21", "i": 71393, "v": "दीक्षयस्व त्वमात्मानं त्वं नः परमको गुरुः । त्वयीष्टवति धर्मज्ञ विपाप्मा स्यामहं विभो । त्वं हि यज्ञोऽक्षरः सर्वस्त्वं धर्मस्त्वं प्रजापतिः ।।"},
{"c": "14.70", "t": "वासुदेव उवाच ।"},
{"c": "14.70", "n": "22", "i": 71394, "v": "त्वमेवैतन्महाबाहो वक्तुमर्हस्यरिंदम । त्वं गतिः सर्वभूतानामिति मे निश्चिता मतिः ।।"},
{"c": "14.70", "n": "23", "i": 71395, "v": "त्वं चाद्य कुरुवीराणां धर्मेणाभिविराजसे । गुणभूताः स्म ते राजंस्त्वं नो राजन्मतो गुरुः ।।"},
{"c": "14.70", "n": "24", "i": 71396, "v": "यजस्व मदनुज्ञातः प्राप्त एव क्रतुर्मया । युनक्तु नो भवान्कार्ये यत्र वाञ्छसि भारत । सत्यं ते प्रतिजानामि सर्वं कर्तास्मि तेऽनघ ।।"},
{"c": "14.70", "n": "25", "i": 71397, "v": "भीमसेनार्जुनौ चैव तथा माद्रवतीसुतौ । इष्टवन्तो भविष्यन्ति त्वयीष्टवति भारत ।।"},
{"c": "14.71", "t": "वैशंपायन उवाच ।"},
{"c": "14.71", "n": "1", "i": 71398, "v": "एवमुक्तस्तु कृष्णेन धर्मपुत्रो युधिष्ठिरः । व्यासमामन्त्र्य मेधावी ततो वचनमब्रवीत् ।।"},
{"c": "14.71", "n": "2", "i": 71399, "v": "यथा कालं भवान्वेत्ति हयमेधस्य तत्त्वतः । दीक्षयस्व तदा मा त्वं त्वय्यायत्तो हि मे क्रतुः ।।"},
{"c": "14.71", "t": "व्यास उवाच ।"},
{"c": "14.71", "n": "3", "i": 71400, "v": "अहं पैलोऽथ कौन्तेय याज्ञवल्क्यस्तथैव च । विधानं यद्यथाकालं तत्कर्तारो न संशयः ।।"},
{"c": "14.71", "n": "4", "i": 71401, "v": "चैत्र्यां हि पौर्णमास्यां च तव दीक्षा भविष्यति । संभाराः संभ्रियन्तां ते यज्ञार्थं पुरुषर्षभ ।।"},
{"c": "14.71", "n": "5", "i": 71402, "v": "अश्वविद्याविदश्चैव सूता विप्राश्च तद्विदः । मेध्यमश्वं परीक्षन्तां तव यज्ञार्थसिद्धये ।।"},
{"c": "14.71", "n": "6", "i": 71403, "v": "तमुत्सृज्य यथाशास्त्रं पृथिवीं सागराम्बराम् । स पर्येतु यशो नाम्ना तव पार्थिव वर्धयन् ।।"},
{"c": "14.71", "t": "वैशंपायन उवाच ।"},
{"c": "14.71", "n": "7", "i": 71404, "v": "इत्युक्तः स तथेत्युक्त्वा पाण्डवः पृथिवीपतिः । चकार सर्वं राजेन्द्र यथोक्तं ब्रह्मवादिना । संभाराश्चैव राजेन्द्र सर्वे संकल्पिताभवन् ।।"},
{"c": "14.71", "n": "8", "i": 71405, "v": "स संभारान्समाहृत्य नृपो धर्मात्मजस्तदा । न्यवेदयदमेयात्मा कृष्णद्वैपायनाय वै ।।"},
{"c": "14.71", "n": "9", "i": 71406, "v": "ततोऽब्रवीन्महातेजा व्यासो धर्मात्मजं नृपम् । यथाकालं यथायोगं सज्जाः स्म तव दीक्षणे ।।"},
{"c": "14.71", "n": "10", "i": 71407, "v": "स्फ्यश्च कूर्चश्च सौवर्णो यच्चान्यदपि कौरव । तत्र योग्यं भवेत्किंचित्तद्रौक्मं क्रियतामिति ।।"},
{"c": "14.71", "n": "11", "i": 71408, "v": "अश्वश्चोत्सृज्यतामद्य पृथ्व्यामथ यथाक्रमम् । सुगुप्तश्च चरत्वेष यथाशास्त्रं युधिष्ठिर ।।"},
{"c": "14.71", "t": "युधिष्ठिर उवाच ।"},
{"c": "14.71", "n": "12", "i": 71409, "v": "अयमश्वो मया ब्रह्मन्नुत्सृष्टः पृथिवीमिमाम् । चरिष्यति यथाकामं तत्र वै संविधीयताम् ।।"},
{"c": "14.71", "n": "13", "i": 71410, "v": "पृथिवीं पर्यटन्तं हि तुरगं कामचारिणम् । कः पालयेदिति मुने तद्भवान्वक्तुमर्हति ।।"},
{"c": "14.71", "t": "वैशंपायन उवाच ।"},
{"c": "14.71", "n": "14", "i": 71411, "v": "इत्युक्तः स तु राजेन्द्र कृष्णद्वैपायनोऽब्रवीत् । भीमसेनादवरजः श्रेष्ठः सर्वधनुष्मताम् ।।"},
{"c": "14.71", "n": "15", "i": 71412, "v": "जिष्णुः सहिष्णुर्धृष्णुश्च स एनं पालयिष्यति । शक्तः स हि महीं जेतुं निवातकवचान्तकः ।।"},
{"c": "14.71", "n": "16", "i": 71413, "v": "तस्मिन्ह्यस्त्राणि दिव्यानि दिव्यं संहननं तथा । दिव्यं धनुश्चेषुधी च स एनमनुयास्यति ।।"},
{"c": "14.71", "n": "17", "i": 71414, "v": "स हि धर्मार्थकुशलः सर्वविद्याविशारदः । यथाशास्त्रं नृपश्रेष्ठ चारयिष्यति ते हयम् ।।"},
{"c": "14.71", "n": "18", "i": 71415, "v": "राजपुत्रो महाबाहुः श्यामो राजीवलोचनः । अभिमन्योः पिता वीरः स एनमनुयास्यति ।।"},
{"c": "14.71", "n": "19", "i": 71416, "v": "भीमसेनोऽपि तेजस्वी कौन्तेयोऽमितविक्रमः । समर्थो रक्षितुं राष्ट्रं नकुलश्च विशां पते ।।"},
{"c": "14.71", "n": "20", "i": 71417, "v": "सहदेवस्तु कौरव्य समाधास्यति बुद्धिमान् । कुटुम्बतन्त्रं विधिवत्सर्वमेव महायशाः ।।"},
{"c": "14.71", "n": "21", "i": 71418, "v": "तत्तु सर्वं यथान्यायमुक्तं कुरुकुलोद्वहः । चकार फल्गुनं चापि संदिदेश हयं प्रति ।।"},
{"c": "14.71", "t": "युधिष्ठिर उवाच ।"},
{"c": "14.71", "n": "22", "i": 71419, "v": "एह्यर्जुन त्वया वीर हयोऽयं परिपाल्यताम् । त्वमर्हो रक्षितुं ह्येनं नान्यः कश्चन मानवः ।।"},
{"c": "14.71", "n": "23", "i": 71420, "v": "ये चापि त्वां महाबाहो प्रत्युदीयुर्नराधिपाः । तैर्विग्रहो यथा न स्यात्तथा कार्यं त्वयानघ ।।"},
{"c": "14.71", "n": "24", "i": 71421, "v": "आख्यातव्यश्च भवता यज्ञोऽयं मम सर्वशः । पार्थिवेभ्यो महाबाहो समये गम्यतामिति ।।"},
{"c": "14.71", "n": "25", "i": 71422, "v": "एवमुक्त्वा स धर्मात्मा भ्रातरं सव्यसाचिनम् । भीमं च नकुलं चैव पुरगुप्तौ समादधत् ।।"},
{"c": "14.71", "n": "26", "i": 71423, "v": "कुटुम्बतन्त्रे च तथा सहदेवं युधां पतिम् । अनुमान्य महीपालं धृतराष्ट्रं युधिष्ठिरः ।।"},
{"c": "14.72", "t": "वैशंपायन उवाच ।"},
{"c": "14.72", "n": "1", "i": 71424, "v": "दीक्षाकाले तु संप्राप्ते ततस्ते सुमहर्त्विजः । विधिवद्दीक्षयामासुरश्वमेधाय पार्थिवम् ।।"},
{"c": "14.72", "n": "2", "i": 71425, "v": "कृत्वा स पशुबन्धांश्च दीक्षितः पाण्डुनन्दनः । धर्मराजो महातेजाः सहर्त्विग्भिर्व्यरोचत ।।"},
{"c": "14.72", "n": "3", "i": 71426, "v": "हयश्च हयमेधार्थं स्वयं स ब्रह्मवादिना । उत्सृष्टः शास्त्रविधिना व्यासेनामिततेजसा ।।"},
{"c": "14.72", "n": "4", "i": 71427, "v": "स राजा धर्मजो राजन्दीक्षितो विबभौ तदा । हेममाली रुक्मकण्ठः प्रदीप्त इव पावकः ।।"},
{"c": "14.72", "n": "5", "i": 71428, "v": "कृष्णाजिनी दण्डपाणिः क्षौमवासाः स धर्मजः । विबभौ द्युतिमान्भूयः प्रजापतिरिवाध्वरे ।।"},
{"c": "14.72", "n": "6", "i": 71429, "v": "तथैवास्यर्त्विजः सर्वे तुल्यवेषा विशां पते । बभूवुरर्जुनश्चैव प्रदीप्त इव पावकः ।।"},
{"c": "14.72", "n": "7", "i": 71430, "v": "श्वेताश्वः कृष्णसारं तं ससाराश्वं धनंजयः । विधिवत्पृथिवीपाल धर्मराजस्य शासनात् ।।"},
{"c": "14.72", "n": "8", "i": 71431, "v": "विक्षिपन्गाण्डिवं राजन्बद्धगोधाङ्गुलित्रवान् । तमश्वं पृथिवीपाल मुदा युक्तः ससार ह ।।"},
{"c": "14.72", "n": "9", "i": 71432, "v": "आकुमारं तदा राजन्नागमत्तत्पुरं विभो । द्रष्टुकामं कुरुश्रेष्ठं प्रयास्यन्तं धनंजयम् ।।"},
{"c": "14.72", "n": "10", "i": 71433, "v": "तेषामन्योन्यसंमर्दादूष्मेव समजायत । दिदृक्षूणां हयं तं च तं चैव हयसारिणम् ।।"},
{"c": "14.72", "n": "11", "i": 71434, "v": "ततः शब्दो महाराज दशाशाः प्रतिपूरयन् । बभूव प्रेक्षतां नॄणां कुन्तीपुत्रं धनंजयम् ।।"},
{"c": "14.72", "n": "12", "i": 71435, "v": "एष गच्छति कौन्तेयस्तुरगश्चैव दीप्तिमान् । यमन्वेति महाबाहुः संस्पृशन्धनुरुत्तमम् ।।"},
{"c": "14.72", "n": "13", "i": 71436, "v": "एवं शुश्राव वदतां गिरो जिष्णुरुदारधीः । स्वस्ति तेऽस्तु व्रजारिष्टं पुनश्चैहीति भारत ।।"},
{"c": "14.72", "n": "14", "i": 71437, "v": "अथापरे मनुष्येन्द्र पुरुषा वाक्यमब्रुवन् । नैनं पश्याम संमर्दे धनुरेतत्प्रदृश्यते ।।"},
{"c": "14.72", "n": "15", "i": 71438, "v": "एतद्धि भीमनिर्ह्रादं विश्रुतं गाण्डिवं धनुः । स्वस्ति गच्छत्वरिष्टं वै पन्थानमकुतोभयम् । निवृत्तमेनं द्रक्ष्यामः पुनरेवं च तेऽब्रुवन् ।।"},
{"c": "14.72", "n": "16", "i": 71439, "v": "एवमाद्या मनुष्याणां स्त्रीणां च भरतर्षभ । शुश्राव मधुरा वाचः पुनः पुनरुदीरिताः ।।"},
{"c": "14.72", "n": "17", "i": 71440, "v": "याज्ञवल्क्यस्य शिष्यश्च कुशलो यज्ञकर्मणि । प्रायात्पार्थेन सहितः शान्त्यर्थं वेदपारगः ।।"},
{"c": "14.72", "n": "18", "i": 71441, "v": "ब्राह्मणाश्च महीपाल बहवो वेदपारगाः । अनुजग्मुर्महात्मानं क्षत्रियाश्च विशोऽपि च ।।"},
{"c": "14.72", "n": "19", "i": 71442, "v": "पाण्डवैः पृथिवीमश्वो निर्जितामस्त्रतेजसा । चचार स महाराज यथादेशं स सत्तम ।।"},
{"c": "14.72", "n": "20", "i": 71443, "v": "तत्र युद्धानि वृत्तानि यान्यासन्पाण्डवस्य ह । तानि वक्ष्यामि ते वीर विचित्राणि महान्ति च ।।"},
{"c": "14.72", "n": "21", "i": 71444, "v": "स हयः पृथिवीं राजन्प्रदक्षिणमरिंदम । ससारोत्तरतः पूर्वं तन्निबोध महीपते ।।"},
{"c": "14.72", "n": "22", "i": 71445, "v": "अवमृद्नन्स राष्ट्राणि पार्थिवानां हयोत्तमः । शनैस्तदा परिययौ श्वेताश्वश्च महारथः ।।"},
{"c": "14.72", "n": "23", "i": 71446, "v": "तत्र संकलना नास्ति राज्ञामयुतशस्तदा । येऽयुध्यन्त महाराज क्षत्रिया हतबान्धवाः ।।"},
{"c": "14.72", "n": "24", "i": 71447, "v": "किराता विकृता राजन्बहवोऽसिधनुर्धराः । म्लेच्छाश्चान्ये बहुविधाः पूर्वं विनिकृता रणे ।।"},
{"c": "14.72", "n": "25", "i": 71448, "v": "आर्याश्च पृथिवीपालाः प्रहृष्टनरवाहनाः । समीयुः पाण्डुपुत्रेण बहवो युद्धदुर्मदाः ।।"},
{"c": "14.72", "n": "26", "i": 71449, "v": "एवं युद्धानि वृत्तानि तत्र तत्र महीपते । अर्जुनस्य महीपालैर्नानादेशनिवासिभिः ।।"},
{"c": "14.72", "n": "27", "i": 71450, "v": "यानि तूभयतो राजन्प्रतप्तानि महान्ति च । तानि युद्धानि वक्ष्यामि कौन्तेयस्य तवानघ ।।"},
{"c": "14.73", "t": "वैशंपायन उवाच ।"},
{"c": "14.73", "n": "1", "i": 71451, "v": "त्रिगर्तैरभवद्युद्धं कृतवैरैः किरीटिनः । महारथसमाज्ञातैर्हतानां पुत्रनप्तृभिः ।।"},
{"c": "14.73", "n": "2", "i": 71452, "v": "ते समाज्ञाय संप्राप्तं यज्ञियं तुरगोत्तमम् । विषयान्ते ततो वीरा दंशिताः पर्यवारयन् ।।"},
{"c": "14.73", "n": "3", "i": 71453, "v": "रथिनो बद्धतूणीराः सदश्वैः समलंकृतैः । परिवार्य हयं राजन्ग्रहीतुं संप्रचक्रमुः ।।"},
{"c": "14.73", "n": "4", "i": 71454, "v": "ततः किरीटी संचिन्त्य तेषां राज्ञां चिकीर्षितम् । वारयामास तान्वीरान्सान्त्वपूर्वमरिंदमः ।।"},
{"c": "14.73", "n": "5", "i": 71455, "v": "तमनादृत्य ते सर्वे शरैरभ्यहनंस्तदा । तमोरजोभ्यां संछन्नांस्तान्किरीटी न्यवारयत् ।।"},
{"c": "14.73", "n": "6", "i": 71456, "v": "अब्रवीच्च ततो जिष्णुः प्रहसन्निव भारत । निवर्तध्वमधर्मज्ञाः श्रेयो जीवितमेव वः ।।"},
{"c": "14.73", "n": "7", "i": 71457, "v": "स हि वीरः प्रयास्यन्वै धर्मराजेन वारितः । हतबान्धवा न ते पार्थ हन्तव्याः पार्थिवा इति ।।"},
{"c": "14.73", "n": "8", "i": 71458, "v": "स तदा तद्वचः श्रुत्वा धर्मराजस्य धीमतः । तान्निवर्तध्वमित्याह न न्यवर्तन्त चापि ते ।।"},
{"c": "14.73", "n": "9", "i": 71459, "v": "ततस्त्रिगर्तराजानं सूर्यवर्माणमाहवे । वितत्य शरजालेन प्रजहास धनंजयः ।।"},
{"c": "14.73", "n": "10", "i": 71460, "v": "ततस्ते रथघोषेण खुरनेमिस्वनेन च । पूरयन्तो दिशः सर्वा धनंजयमुपाद्रवन् ।।"},
{"c": "14.73", "n": "11", "i": 71461, "v": "सूर्यवर्मा ततः पार्थे शराणां नतपर्वणाम् । शतान्यमुञ्चद्राजेन्द्र लघ्वस्त्रमभिदर्शयन् ।।"},
{"c": "14.73", "n": "12", "i": 71462, "v": "तथैवान्ये महेष्वासा ये तस्यैवानुयायिनः । मुमुचुः शरवर्षाणि धनंजयवधैषिणः ।।"},
{"c": "14.73", "n": "13", "i": 71463, "v": "स ताञ्ज्यापुङ्खनिर्मुक्तैर्बहुभिः सुबहूञ्शरान् । चिच्छेद पाण्डवो राजंस्ते भूमौ न्यपतंस्तदा ।।"},
{"c": "14.73", "n": "14", "i": 71464, "v": "केतुवर्मा तु तेजस्वी तस्यैवावरजो युवा । युयुधे भ्रातुरर्थाय पाण्डवेन महात्मना ।।"},
{"c": "14.73", "n": "15", "i": 71465, "v": "तमापतन्तं संप्रेक्ष्य केतुवर्माणमाहवे । अभ्यघ्नन्निशितैर्बाणैर्बीभत्सुः परवीरहा ।।"},
{"c": "14.73", "n": "16", "i": 71466, "v": "केतुवर्मण्यभिहते धृतवर्मा महारथः । रथेनाशु समावृत्य शरैर्जिष्णुमवाकिरत् ।।"},
{"c": "14.73", "n": "17", "i": 71467, "v": "तस्य तां शीघ्रतामीक्ष्य तुतोषातीव वीर्यवान् । गुडाकेशो महातेजा बालस्य धृतवर्मणः ।।"},
{"c": "14.73", "n": "18", "i": 71468, "v": "न संदधानं ददृशे नाददानं च तं तदा । किरन्तमेव स शरान्ददृशे पाकशासनिः ।।"},
{"c": "14.73", "n": "19", "i": 71469, "v": "स तु तं पूजयामास धृतवर्माणमाहवे । मनसा स मुहूर्तं वै रणे समभिहर्षयन् ।।"},
{"c": "14.73", "n": "20", "i": 71470, "v": "तं पन्नगमिव क्रुद्धं कुरुवीरः स्मयन्निव । प्रीतिपूर्वं महाराज प्राणैर्न व्यपरोपयत् ।।"},
{"c": "14.73", "n": "21", "i": 71471, "v": "स तथा रक्ष्यमाणो वै पार्थेनामिततेजसा । धृतवर्मा शरं तीक्ष्णं मुमोच विजये तदा ।।"},
{"c": "14.73", "n": "22", "i": 71472, "v": "स तेन विजयस्तूर्णमस्यन्विद्धः करे भृशम् । मुमोच गाण्डीवं दुःखात्तत्पपाताथ भूतले ।।"},
{"c": "14.73", "n": "23", "i": 71473, "v": "धनुषः पततस्तस्य सव्यसाचिकराद्विभो । इन्द्रस्येवायुधस्यासीद्रूपं भरतसत्तम ।।"},
{"c": "14.73", "n": "24", "i": 71474, "v": "तस्मिन्निपतिते दिव्ये महाधनुषि पार्थिव । जहास सस्वनं हासं धृतवर्मा महाहवे ।।"},
{"c": "14.73", "n": "25", "i": 71475, "v": "ततो रोषान्वितो जिष्णुः प्रमृज्य रुधिरं करात् । धनुरादत्त तद्दिव्यं शरवर्षं ववर्ष च ।।"},
{"c": "14.73", "n": "26", "i": 71476, "v": "ततो हलहलाशब्दो दिवस्पृगभवत्तदा । नानाविधानां भूतानां तत्कर्मातीव शंसताम् ।।"},
{"c": "14.73", "n": "27", "i": 71477, "v": "ततः संप्रेक्ष्य तं क्रुद्धं कालान्तकयमोपमम् । जिष्णुं त्रैगर्तका योधास्त्वरिताः पर्यवारयन् ।।"},
{"c": "14.73", "n": "28", "i": 71478, "v": "अभिसृत्य परीप्सार्थं ततस्ते धृतवर्मणः । परिवव्रुर्गुडाकेशं तत्राक्रुध्यद्धनंजयः ।।"},
{"c": "14.73", "n": "29", "i": 71479, "v": "ततो योधाञ्जघानाशु तेषां स दश चाष्ट च । महेन्द्रवज्रप्रतिमैरायसैर्निशितैः शरैः ।।"},
{"c": "14.73", "n": "30", "i": 71480, "v": "तांस्तु प्रभग्नान्संप्रेक्ष्य त्वरमाणो धनंजयः । शरैराशीविषाकारैर्जघान स्वनवद्धसन् ।।"},
{"c": "14.73", "n": "31", "i": 71481, "v": "ते भग्नमनसः सर्वे त्रैगर्तकमहारथाः । दिशो विदुद्रुवुः सर्वा धनंजयशरार्दिताः ।।"},
{"c": "14.73", "n": "32", "i": 71482, "v": "त ऊचुः पुरुषव्याघ्रं संशप्तकनिषूदनम् । तव स्म किंकराः सर्वे सर्वे च वशगास्तव ।।"},
{"c": "14.73", "n": "33", "i": 71483, "v": "आज्ञापयस्व नः पार्थ प्रह्वान्प्रेष्यानवस्थितान् । करिष्यामः प्रियं सर्वं तव कौरवनन्दन ।।"},
{"c": "14.73", "n": "34", "i": 71484, "v": "एतदाज्ञाय वचनं सर्वांस्तानब्रवीत्तदा । जीवितं रक्षत नृपाः शासनं गृह्यतामिति ।।"},
{"c": "14.74", "t": "वैशंपायन उवाच ।"},
{"c": "14.74", "n": "1", "i": 71485, "v": "प्राग्ज्योतिषमथाभ्येत्य व्यचरत्स हयोत्तमः । भगदत्तात्मजस्तत्र निर्ययौ रणकर्कशः ।।"},
{"c": "14.74", "n": "2", "i": 71486, "v": "स हयं पाण्डुपुत्रस्य विषयान्तमुपागतम् । युयुधे भरतश्रेष्ठ वज्रदत्तो महीपतिः ।।"},
{"c": "14.74", "n": "3", "i": 71487, "v": "सोऽभिनिर्याय नगराद्भगदत्तसुतो नृपः । अश्वमायान्तमुन्मथ्य नगराभिमुखो ययौ ।।"},
{"c": "14.74", "n": "4", "i": 71488, "v": "तमालक्ष्य महाबाहुः कुरूणामृषभस्तदा । गाण्डीवं विक्षिपंस्तूर्णं सहसा समुपाद्रवत् ।।"},
{"c": "14.74", "n": "5", "i": 71489, "v": "ततो गाण्डीवनिर्मुक्तैरिषुभिर्मोहितो नृपः । हयमुत्सृज्य तं वीरस्ततः पार्थमुपाद्रवत् ।।"},
{"c": "14.74", "n": "6", "i": 71490, "v": "पुनः प्रविश्य नगरं दंशितः स नृपोत्तमः । आरुह्य नागप्रवरं निर्ययौ युद्धकाङ्क्षया ।।"},
{"c": "14.74", "n": "7", "i": 71491, "v": "पाण्डुरेणातपत्रेण ध्रियमाणेन मूर्धनि । दोधूयता चामरेण श्वेतेन च महारथः ।।"},
{"c": "14.74", "n": "8", "i": 71492, "v": "ततः पार्थं समासाद्य पाण्डवानां महारथम् । आह्वयामास कौरव्यं बाल्यान्मोहाच्च संयुगे ।।"},
{"c": "14.74", "n": "9", "i": 71493, "v": "स वारणं नगप्रख्यं प्रभिन्नकरटामुखम् । प्रेषयामास संक्रुद्धस्ततः श्वेतहयं प्रति ।।"},
{"c": "14.74", "n": "10", "i": 71494, "v": "विक्षरन्तं यथा मेघं परवारणवारणम् । शास्त्रवत्कल्पितं संख्ये त्रिसाहं युद्धदुर्मदम् ।।"},
{"c": "14.74", "n": "11", "i": 71495, "v": "प्रचोद्यमानः स गजस्तेन राज्ञा महाबलः । तदाङ्कुशेन विबभावुत्पतिष्यन्निवाम्बरम् ।।"},
{"c": "14.74", "n": "12", "i": 71496, "v": "तमापतन्तं संप्रेक्ष्य क्रुद्धो राजन्धनंजयः । भूमिष्ठो वारणगतं योधयामास भारत ।।"},
{"c": "14.74", "n": "13", "i": 71497, "v": "वज्रदत्तस्तु संक्रुद्धो मुमोचाशु धनंजये । तोमरानग्निसंकाशाञ्शलभानिव वेगितान् ।।"},
{"c": "14.74", "n": "14", "i": 71498, "v": "अर्जुनस्तानसंप्राप्तान्गाण्डीवप्रेषितैः शरैः । द्विधा त्रिधा च चिच्छेद ख एव खगमैस्तदा ।।"},
{"c": "14.74", "n": "15", "i": 71499, "v": "स तान्दृष्ट्वा तथा छिन्नांस्तोमरान्भगदत्तजः । इषूनसक्तांस्त्वरितः प्राहिणोत्पाण्डवं प्रति ।।"},
{"c": "14.74", "n": "16", "i": 71500, "v": "ततोऽर्जुनस्तूर्णतरं रुक्मपुङ्खानजिह्मगान् । प्रेषयामास संक्रुद्धो भगदत्तात्मजं प्रति ।।"},
{"c": "14.74", "n": "17", "i": 71501, "v": "स तैर्विद्धो महातेजा वज्रदत्तो महाहवे । भृशाहतः पपातोर्व्यां न त्वेनमजहात्स्मृतिः ।।"},
{"c": "14.74", "n": "18", "i": 71502, "v": "ततः स पुनरारुह्य वारणप्रवरं रणे । अव्यग्रः प्रेषयामास जयार्थी विजयं प्रति ।।"},
{"c": "14.74", "n": "19", "i": 71503, "v": "तस्मै बाणांस्ततो जिष्णुर्निर्मुक्ताशीविषोपमान् । प्रेषयामास संक्रुद्धो ज्वलितानिव पावकान् ।।"},
{"c": "14.74", "n": "20", "i": 71504, "v": "स तैर्विद्धो महानागो विस्रवन्रुधिरं बभौ । हिमवानिव शैलेन्द्रो बहुप्रस्रवणस्तदा ।।"},
{"c": "14.75", "t": "वैशंपायन उवाच ।"},
{"c": "14.75", "n": "1", "i": 71505, "v": "एवं त्रिरात्रमभवत्तद्युद्धं भरतर्षभ । अर्जुनस्य नरेन्द्रेण वृत्रेणेव शतक्रतोः ।।"},
{"c": "14.75", "n": "2", "i": 71506, "v": "ततश्चतुर्थे दिवसे वज्रदत्तो महाबलः । जहास सस्वनं हासं वाक्यं चेदमथाब्रवीत् ।।"},
{"c": "14.75", "n": "3", "i": 71507, "v": "अर्जुनार्जुन तिष्ठस्व न मे जीवन्विमोक्ष्यसे । त्वां निहत्य करिष्यामि पितुस्तोयं यथाविधि ।।"},
{"c": "14.75", "n": "4", "i": 71508, "v": "त्वया वृद्धो मम पिता भगदत्तः पितुः सखा । हतो वृद्धोऽपचायित्वाच्छिशुं मामद्य योधय ।।"},
{"c": "14.75", "n": "5", "i": 71509, "v": "इत्येवमुक्त्वा संक्रुद्धो वज्रदत्तो नराधिपः । प्रेषयामास कौरव्य वारणं पाण्डवं प्रति ।।"},
{"c": "14.75", "n": "6", "i": 71510, "v": "संप्रेष्यमाणो नागेन्द्रो वज्रदत्तेन धीमता । उत्पतिष्यन्निवाकाशमभिदुद्राव पाण्डवम् ।।"},
{"c": "14.75", "n": "7", "i": 71511, "v": "अग्रहस्तप्रमुक्तेन शीकरेण स फल्गुनम् । समुक्षत महाराज शैलं नील इवाम्बुदः ।।"},
{"c": "14.75", "n": "8", "i": 71512, "v": "स तेन प्रेषितो राज्ञा मेघवन्निनदन्मुहुः । मुखाडम्बरघोषेण समाद्रवत फल्गुनम् ।।"},
{"c": "14.75", "n": "9", "i": 71513, "v": "स नृत्यन्निव नागेन्द्रो वज्रदत्तप्रचोदितः । आससाद द्रुतं राजन्कौरवाणां महारथम् ।।"},
{"c": "14.75", "n": "10", "i": 71514, "v": "तमापतन्तं संप्रेक्ष्य वज्रदत्तस्य वारणम् । गाण्डीवमाश्रित्य बली न व्यकम्पत शत्रुहा ।।"},
{"c": "14.75", "n": "11", "i": 71515, "v": "चुक्रोध बलवच्चापि पाण्डवस्तस्य भूपतेः । कार्यविघ्नमनुस्मृत्य पूर्ववैरं च भारत ।।"},
{"c": "14.75", "n": "12", "i": 71516, "v": "ततस्तं वारणं क्रुद्धः शरजालेन पाण्डवः । निवारयामास तदा वेलेव मकरालयम् ।।"},
{"c": "14.75", "n": "13", "i": 71517, "v": "स नागप्रवरो वीर्यादर्जुनेन निवारितः । तस्थौ शरैर्वितुन्नाङ्गः श्वाविच्छललितो यथा ।।"},
{"c": "14.75", "n": "14", "i": 71518, "v": "निवारितं गजं दृष्ट्वा भगदत्तात्मजो नृपः । उत्ससर्ज शितान्बाणानर्जुने क्रोधमूर्छितः ।।"},
{"c": "14.75", "n": "15", "i": 71519, "v": "अर्जुनस्तु महाराज शरैः शरविघातिभिः । वारयामास तानस्तांस्तदद्भुतमिवाभवत् ।।"},
{"c": "14.75", "n": "16", "i": 71520, "v": "ततः पुनरतिक्रुद्धो राजा प्राग्ज्योतिषाधिपः । प्रेषयामास नागेन्द्रं बलवच्छ्वसनोपमम् ।।"},
{"c": "14.75", "n": "17", "i": 71521, "v": "तमापतन्तं संप्रेक्ष्य बलवान्पाकशासनिः । नाराचमग्निसंकाशं प्राहिणोद्वारणं प्रति ।।"},
{"c": "14.75", "n": "18", "i": 71522, "v": "स तेन वारणो राजन्मर्मण्यभिहतो भृशम् । पपात सहसा भूमौ वज्ररुग्ण इवाचलः ।।"},
{"c": "14.75", "n": "19", "i": 71523, "v": "स पतञ्शुशुभे नागो धनंजयशराहतः । विशन्निव महाशैलो महीं वज्रप्रपीडितः ।।"},
{"c": "14.75", "n": "20", "i": 71524, "v": "तस्मिन्निपतिते नागे वज्रदत्तस्य पाण्डवः । तं न भेतव्यमित्याह ततो भूमिगतं नृपम् ।।"},
{"c": "14.75", "n": "21", "i": 71525, "v": "अब्रवीद्धि महातेजाः प्रस्थितं मां युधिष्ठिरः । राजानस्ते न हन्तव्या धनंजय कथंचन ।।"},
{"c": "14.75", "n": "22", "i": 71526, "v": "सर्वमेतन्नरव्याघ्र भवत्वेतावता कृतम् । योधाश्चापि न हन्तव्या धनंजय रणे त्वया ।।"},
{"c": "14.75", "n": "23", "i": 71527, "v": "वक्तव्याश्चापि राजानः सर्वैः सह सुहृज्जनैः । युधिष्ठिरस्याश्वमेधो भवद्भिरनुभूयताम् ।।"},
{"c": "14.75", "n": "24", "i": 71528, "v": "इति भ्रातृवचः श्रुत्वा न हन्मि त्वां जनाधिप । उत्तिष्ठ न भयं तेऽस्ति स्वस्तिमान्गच्छ पार्थिव ।।"},
{"c": "14.75", "n": "25", "i": 71529, "v": "आगच्छेथा महाराज परां चैत्रीमुपस्थिताम् । तदाश्वमेधो भविता धर्मराजस्य धीमतः ।।"},
{"c": "14.75", "n": "26", "i": 71530, "v": "एवमुक्तः स राजा तु भगदत्तात्मजस्तदा । तथेत्येवाब्रवीद्वाक्यं पाण्डवेनाभिनिर्जितः ।।"},
{"c": "14.76", "t": "वैशंपायन उवाच ।"},
{"c": "14.76", "n": "1", "i": 71531, "v": "सैन्धवैरभवद्युद्धं ततस्तस्य किरीटिनः । हतशेषैर्महाराज हतानां च सुतैरपि ।।"},
{"c": "14.76", "n": "2", "i": 71532, "v": "तेऽवतीर्णमुपश्रुत्य विषयं श्वेतवाहनम् । प्रत्युद्ययुरमृष्यन्तो राजानः पाण्डवर्षभम् ।।"},
{"c": "14.76", "n": "3", "i": 71533, "v": "अश्वं च तं परामृश्य विषयान्ते विषोपमाः । न भयं चक्रिरे पार्थाद्भीमसेनादनन्तरात् ।।"},
{"c": "14.76", "n": "4", "i": 71534, "v": "तेऽविदूराद्धनुष्पाणिं यज्ञियस्य हयस्य च । बीभत्सुं प्रत्यपद्यन्त पदातिनमवस्थितम् ।।"},
{"c": "14.76", "n": "5", "i": 71535, "v": "ततस्ते तु महावीर्या राजानः पर्यवारयन् । जिगीषन्तो नरव्याघ्राः पूर्वं विनिकृता युधि ।।"},
{"c": "14.76", "n": "6", "i": 71536, "v": "ते नामान्यथ गोत्राणि कर्माणि विविधानि च । कीर्तयन्तस्तदा पार्थं शरवर्षैरवाकिरन् ।।"},
{"c": "14.76", "n": "7", "i": 71537, "v": "ते किरन्तः शरांस्तीक्ष्णान्वारणेन्द्रनिवारणान् । रणे जयमभीप्सन्तः कौन्तेयं पर्यवारयन् ।।"},
{"c": "14.76", "n": "8", "i": 71538, "v": "तेऽसमीक्ष्यैव तं वीरमुग्रकर्माणमाहवे । सर्वे युयुधिरे वीरा रथस्थास्तं पदातिनम् ।।"},
{"c": "14.76", "n": "9", "i": 71539, "v": "ते तमाजघ्निरे वीरं निवातकवचान्तकम् । संशप्तकनिहन्तारं हन्तारं सैन्धवस्य च ।।"},
{"c": "14.76", "n": "10", "i": 71540, "v": "ततो रथसहस्रेण हयानामयुतेन च । कोष्ठकीकृत्य कौन्तेयं संप्रहृष्टमयोधयन् ।।"},
{"c": "14.76", "n": "11", "i": 71541, "v": "संस्मरन्तो वधं वीराः सिन्धुराजस्य धीमतः । जयद्रथस्य कौरव्य समरे सव्यसाचिना ।।"},
{"c": "14.76", "n": "12", "i": 71542, "v": "ततः पर्जन्यवत्सर्वे शरवृष्टिमवासृजन् । तैः कीर्णः शुशुभे पार्थो रविर्मेघान्तरे यथा ।।"},
{"c": "14.76", "n": "13", "i": 71543, "v": "स शरैः समवच्छन्नो ददृशे पाण्डवर्षभः । पञ्जरान्तरसंचारी शकुन्त इव भारत ।।"},
{"c": "14.76", "n": "14", "i": 71544, "v": "ततो हाहाकृतं सर्वं कौन्तेये शरपीडिते । त्रैलोक्यमभवद्राजन्रविश्चासीद्रजोरुणः ।।"},
{"c": "14.76", "n": "15", "i": 71545, "v": "ततो ववौ महाराज मारुतो रोमहर्षणः । राहुरग्रसदादित्यं युगपत्सोममेव च ।।"},
{"c": "14.76", "n": "16", "i": 71546, "v": "उल्काश्च जघ्निरे सूर्यं विकीर्यन्त्यः समन्ततः । वेपथुश्चाभवद्राजन्कैलासस्य महागिरेः ।।"},
{"c": "14.76", "n": "17", "i": 71547, "v": "मुमुचुश्चास्रमत्युष्णं दुःखशोकसमन्विताः । सप्तर्षयो जातभयास्तथा देवर्षयोऽपि च ।।"},
{"c": "14.76", "n": "18", "i": 71548, "v": "शशश्चाशु विनिर्भिद्य मण्डलं शशिनोऽपतत् । विपरीतस्तदा राजंस्तस्मिन्नुत्पातलक्षणे ।।"},
{"c": "14.76", "n": "19", "i": 71549, "v": "रासभारुणसंकाशा धनुष्मन्तः सविद्युतः । आवृत्य गगनं मेघा मुमुचुर्मांसशोणितम् ।।"},
{"c": "14.76", "n": "20", "i": 71550, "v": "एवमासीत्तदा वीरे शरवर्षाभिसंवृते । लोकेऽस्मिन्भरतश्रेष्ठ तदद्भुतमिवाभवत् ।।"},
{"c": "14.76", "n": "21", "i": 71551, "v": "तस्य तेनावकीर्णस्य शरजालेन सर्वशः । मोहात्पपात गाण्डीवमावापश्च करादपि ।।"},
{"c": "14.76", "n": "22", "i": 71552, "v": "तस्मिन्मोहमनुप्राप्ते शरजालं महत्तरम् । सैन्धवा मुमुचुस्तूर्णं गतसत्त्वे महारथे ।।"},
{"c": "14.76", "n": "23", "i": 71553, "v": "ततो मोहसमापन्नं ज्ञात्वा पार्थं दिवौकसः । सर्वे वित्रस्तमनसस्तस्य शान्तिपराभवन् ।।"},
{"c": "14.76", "n": "24", "i": 71554, "v": "ततो देवर्षयः सर्वे तथा सप्तर्षयोऽपि च । ब्रह्मर्षयश्च विजयं जेपुः पार्थस्य धीमतः ।।"},
{"c": "14.76", "n": "25", "i": 71555, "v": "ततः प्रदीपिते देवैः पार्थतेजसि पार्थिव । तस्थावचलवद्धीमान्संग्रामे परमास्त्रवित् ।।"},
{"c": "14.76", "n": "26", "i": 71556, "v": "विचकर्ष धनुर्दिव्यं ततः कौरवनन्दनः । यन्त्रस्येवेह शब्दोऽभून्महांस्तस्य पुनः पुनः ।।"},
{"c": "14.76", "n": "27", "i": 71557, "v": "ततः स शरवर्षाणि प्रत्यमित्रान्प्रति प्रभुः । ववर्ष धनुषा पार्थो वर्षाणीव सुरेश्वरः ।।"},
{"c": "14.76", "n": "28", "i": 71558, "v": "ततस्ते सैन्धवा योधाः सर्व एव सराजकाः । नादृश्यन्त शरैः कीर्णाः शलभैरिव पावकाः ।।"},
{"c": "14.76", "n": "29", "i": 71559, "v": "तस्य शब्देन वित्रेसुर्भयार्ताश्च विदुद्रुवुः । मुमुचुश्चाश्रु शोकार्ताः सुषुपुश्चापि सैन्धवाः ।।"},
{"c": "14.76", "n": "30", "i": 71560, "v": "तांस्तु सर्वान्नरश्रेष्ठः सर्वतो विचरन्बली । अलातचक्रवद्राजञ्शरजालैः समर्पयत् ।।"},
{"c": "14.76", "n": "31", "i": 71561, "v": "तदिन्द्रजालप्रतिमं बाणजालममित्रहा । व्यसृजद्दिक्षु सर्वासु महेन्द्र इव वज्रभृत् ।।"},
{"c": "14.76", "n": "32", "i": 71562, "v": "मेघजालनिभं सैन्यं विदार्य स रविप्रभः । विबभौ कौरवश्रेष्ठः शरदीव दिवाकरः ।।"},
{"c": "14.77", "t": "वैशंपायन उवाच ।"},
{"c": "14.77", "n": "1", "i": 71563, "v": "ततो गाण्डीवभृच्छूरो युद्धाय समवस्थितः । विबभौ युधि दुर्धर्षो हिमवानचलो यथा ।।"},
{"c": "14.77", "n": "2", "i": 71564, "v": "ततः सैन्धवयोधास्ते पुनरेव व्यवस्थिताः । विमुञ्चन्तः सुसंरब्धाः शरवर्षाणि भारत ।।"},
{"c": "14.77", "n": "3", "i": 71565, "v": "तान्प्रसह्य महावीर्यः पुनरेव व्यवस्थितान् । ततः प्रोवाच कौन्तेयो मुमूर्षूञ्श्लक्ष्णया गिरा ।।"},
{"c": "14.77", "n": "4", "i": 71566, "v": "युध्यध्वं परया शक्त्या यतध्वं च वधे मम । कुरुध्वं सर्वकार्याणि महद्वो भयमागतम् ।।"},
{"c": "14.77", "n": "5", "i": 71567, "v": "एष योत्स्यामि वः सर्वान्निवार्य शरवागुराम् । तिष्ठध्वं युद्धमनसो दर्पं विनयितास्मि वः ।।"},
{"c": "14.77", "n": "6", "i": 71568, "v": "एतावदुक्त्वा कौरव्यो रुषा गाण्डीवभृत्तदा । ततोऽथ वचनं स्मृत्वा भ्रातुर्ज्येष्ठस्य भारत ।।"},
{"c": "14.77", "n": "7", "i": 71569, "v": "न हन्तव्या रणे तात क्षत्रिया विजिगीषवः । जेतव्याश्चेति यत्प्रोक्तं धर्मराज्ञा महात्मना । चिन्तयामास च तदा फल्गुनः पुरुषर्षभः ।।"},
{"c": "14.77", "n": "8", "i": 71570, "v": "इत्युक्तोऽहं नरेन्द्रेण न हन्तव्या नृपा इति । कथं तन्न मृषेह स्याद्धर्मराजवचः शुभम् ।।"},
{"c": "14.77", "n": "9", "i": 71571, "v": "न हन्येरंश्च राजानो राज्ञश्चाज्ञा कृता भवेत् । इति संचिन्त्य स तदा भ्रातुः प्रियहिते रतः । प्रोवाच वाक्यं धर्मज्ञः सैन्धवान्युद्धदुर्मदान् ।।"},
{"c": "14.77", "n": "10", "i": 71572, "v": "बालान्स्त्रियो वा युष्माकं न हनिष्ये व्यवस्थितान् । यश्च वक्ष्यति संग्रामे तवास्मीति पराजितः ।।"},
{"c": "14.77", "n": "11", "i": 71573, "v": "एतच्छ्रुत्वा वचो मह्यं कुरुध्वं हितमात्मनः । अतोऽन्यथा कृच्छ्रगता भविष्यथ मयार्दिताः ।।"},
{"c": "14.77", "n": "12", "i": 71574, "v": "एवमुक्त्वा तु तान्वीरान्युयुधे कुरुपुंगवः । अत्वरावानसंरब्धः संरब्धैर्विजिगीषुभिः ।।"},
{"c": "14.77", "n": "13", "i": 71575, "v": "ततः शतसहस्राणि शराणां नतपर्वणाम् । मुमुचुः सैन्धवा राजंस्तदा गाण्डीवधन्वनि ।।"},
{"c": "14.77", "n": "14", "i": 71576, "v": "स तानापततः क्रूरानाशीविषविषोपमान् । चिच्छेद निशितैर्बाणैरन्तरैव धनंजयः ।।"},
{"c": "14.77", "n": "15", "i": 71577, "v": "छित्त्वा तु तानाशुगमान्कङ्कपत्राञ्शिलाशितान् । एकैकमेष दशभिर्बिभेद समरे शरैः ।।"},
{"c": "14.77", "n": "16", "i": 71578, "v": "ततः प्रासांश्च शक्तीश्च पुनरेव धनंजये । जयद्रथं हतं स्मृत्वा चिक्षिपुः सैन्धवा नृपाः ।।"},
{"c": "14.77", "n": "17", "i": 71579, "v": "तेषां किरीटी संकल्पं मोघं चक्रे महामनाः । सर्वांस्तानन्तरा छित्त्वा मुदा चुक्रोश पाण्डवः ।।"},
{"c": "14.77", "n": "18", "i": 71580, "v": "तथैवापततां तेषां योधानां जयगृद्धिनाम् । शिरांसि पातयामास भल्लैः संनतपर्वभिः ।।"},
{"c": "14.77", "n": "19", "i": 71581, "v": "तेषां प्रद्रवतां चैव पुनरेव च धावताम् । निवर्ततां च शब्दोऽभूत्पूर्णस्येव महोदधेः ।।"},
{"c": "14.77", "n": "20", "i": 71582, "v": "ते वध्यमानास्तु तदा पार्थेनामिततेजसा । यथाप्राणं यथोत्साहं योधयामासुरर्जुनम् ।।"},
{"c": "14.77", "n": "21", "i": 71583, "v": "ततस्ते फल्गुनेनाजौ शरैः संनतपर्वभिः । कृता विसंज्ञा भूयिष्ठाः क्लान्तवाहनसैनिकाः ।।"},
{"c": "14.77", "n": "22", "i": 71584, "v": "तांस्तु सर्वान्परिग्लानान्विदित्वा धृतराष्ट्रजा । दुःशला बालमादाय नप्तारं प्रययौ तदा । सुरथस्य सुतं वीरं रथेनानागसं तदा ।।"},
{"c": "14.77", "n": "23", "i": 71585, "v": "शान्त्यर्थं सर्वयोधानामभ्यगच्छत पाण्डवम् । सा धनंजयमासाद्य मुमोचार्तस्वरं तदा । धनंजयोऽपि तां दृष्ट्वा धनुर्विससृजे प्रभुः ।।"},
{"c": "14.77", "n": "24", "i": 71586, "v": "समुत्सृष्टधनुः पार्थो विधिवद्भगिनीं तदा । प्राह किं करवाणीति सा च तं वाक्यमब्रवीत् ।।"},
{"c": "14.77", "n": "25", "i": 71587, "v": "एष ते भरतश्रेष्ठ स्वस्रीयस्यात्मजः शिशुः । अभिवादयते वीर तं पश्य पुरुषर्षभ ।।"},
{"c": "14.77", "n": "26", "i": 71588, "v": "इत्युक्तस्तस्य पितरं स पप्रच्छार्जुनस्तदा । क्वासाविति ततो राजन्दुःशला वाक्यमब्रवीत् ।।"},
{"c": "14.77", "n": "27", "i": 71589, "v": "पितृशोकाभिसंतप्तो विषादार्तोऽस्य वै पिता । पञ्चत्वमगमद्वीर यथा तन्मे निबोध ह ।।"},
{"c": "14.77", "n": "28", "i": 71590, "v": "स पूर्वं पितरं श्रुत्वा हतं युद्धे त्वयानघ । त्वामागतं च संश्रुत्य युद्धाय हयसारिणम् । पितुश्च मृत्युदुःखार्तोऽजहात्प्राणान्धनंजय ।।"},
{"c": "14.77", "n": "29", "i": 71591, "v": "प्राप्तो बीभत्सुरित्येव नाम श्रुत्वैव तेऽनघ । विषादार्तः पपातोर्व्यां ममार च ममात्मजः ।।"},
{"c": "14.77", "n": "30", "i": 71592, "v": "तं तु दृष्ट्वा निपतितं ततस्तस्यात्मजं विभो । गृहीत्वा समनुप्राप्ता त्वामद्य शरणैषिणी ।।"},
{"c": "14.77", "n": "31", "i": 71593, "v": "इत्युक्त्वार्तस्वरं सा तु मुमोच धृतराष्ट्रजा । दीना दीनं स्थितं पार्थमब्रवीच्चाप्यधोमुखम् ।।"},
{"c": "14.77", "n": "32", "i": 71594, "v": "स्वसारं मामवेक्षस्व स्वस्रीयात्मजमेव च । कर्तुमर्हसि धर्मज्ञ दयां मयि कुरूद्वह । विस्मृत्य कुरुराजानं तं च मन्दं जयद्रथम् ।।"},
{"c": "14.77", "n": "33", "i": 71595, "v": "अभिमन्योर्यथा जातः परिक्षित्परवीरहा । तथायं सुरथाज्जातो मम पौत्रो महाभुज ।।"},
{"c": "14.77", "n": "34", "i": 71596, "v": "तमादाय नरव्याघ्र संप्राप्तास्मि तवान्तिकम् । शमार्थं सर्वयोधानां शृणु चेदं वचो मम ।।"},
{"c": "14.77", "n": "35", "i": 71597, "v": "आगतोऽयं महाबाहो तस्य मन्दस्य पौत्रकः । प्रसादमस्य बालस्य तस्मात्त्वं कर्तुमर्हसि ।।"},
{"c": "14.77", "n": "36", "i": 71598, "v": "एष प्रसाद्य शिरसा मया सार्धमरिंदम । याचते त्वां महाबाहो शमं गच्छ धनंजय ।।"},
{"c": "14.77", "n": "37", "i": 71599, "v": "बालस्य हतबन्धोश्च पार्थ किंचिदजानतः । प्रसादं कुरु धर्मज्ञ मा मन्युवशमन्वगाः ।।"},
{"c": "14.77", "n": "38", "i": 71600, "v": "तमनार्यं नृशंसं च विस्मृत्यास्य पितामहम् । आगस्कारिणमत्यर्थं प्रसादं कर्तुमर्हसि ।।"},
{"c": "14.77", "n": "39", "i": 71601, "v": "एवं ब्रुवत्यां करुणं दुःशलायां धनंजयः । संस्मृत्य देवीं गान्धारीं धृतराष्ट्रं च पार्थिवम् । प्रोवाच दुःखशोकार्तः क्षत्रधर्मं विगर्हयन् ।।"},
{"c": "14.77", "n": "40", "i": 71602, "v": "धिक्तं दुर्योधनं क्षुद्रं राज्यलुब्धं च मानिनम् । यत्कृते बान्धवाः सर्वे मया नीता यमक्षयम् ।।"},
{"c": "14.77", "n": "41", "i": 71603, "v": "इत्युक्त्वा बहु सान्त्वादि प्रसादमकरोज्जयः । परिष्वज्य च तां प्रीतो विससर्ज गृहान्प्रति ।।"},
{"c": "14.77", "n": "42", "i": 71604, "v": "दुःशला चापि तान्योधान्निवार्य महतो रणात् । संपूज्य पार्थं प्रययौ गृहान्प्रति शुभानना ।।"},
{"c": "14.77", "n": "43", "i": 71605, "v": "ततः सैन्धवकान्योधान्विनिर्जित्य नरर्षभः । पुनरेवान्वधावत्स तं हयं कामचारिणम् ।।"},
{"c": "14.77", "n": "44", "i": 71606, "v": "ससार यज्ञियं वीरो विधिवत्स विशां पते । तारामृगमिवाकाशे देवदेवः पिनाकधृक् ।।"},
{"c": "14.77", "n": "45", "i": 71607, "v": "स च वाजी यथेष्टेन तांस्तान्देशान्यथासुखम् । विचचार यथाकामं कर्म पार्थस्य वर्धयन् ।।"},
{"c": "14.77", "n": "46", "i": 71608, "v": "क्रमेण स हयस्त्वेवं विचरन्भरतर्षभ । मणिपूरपतेर्देशमुपायात्सहपाण्डवः ।।"},
{"c": "14.78", "t": "वैशंपायन उवाच ।"},
{"c": "14.78", "n": "1", "i": 71609, "v": "श्रुत्वा तु नृपतिर्वीरं पितरं बभ्रुवाहनः । निर्ययौ विनयेनार्यो ब्राह्मणार्घ्यपुरःसरः ।।"},
{"c": "14.78", "n": "2", "i": 71610, "v": "मणिपूरेश्वरं त्वेवमुपयातं धनंजयः । नाभ्यनन्दत मेधावी क्षत्रधर्ममनुस्मरन् ।।"},
{"c": "14.78", "n": "3", "i": 71611, "v": "उवाच चैनं धर्मात्मा समन्युः फल्गुनस्तदा । प्रक्रियेयं न ते युक्ता बहिस्त्वं क्षत्रधर्मतः ।।"},
{"c": "14.78", "n": "4", "i": 71612, "v": "संरक्ष्यमाणं तुरगं यौधिष्ठिरमुपागतम् । यज्ञियं विषयान्ते मां नायोत्सीः किं नु पुत्रक ।।"},
{"c": "14.78", "n": "5", "i": 71613, "v": "धिक्त्वामस्तु सुदुर्बुद्धिं क्षत्रधर्माविशारदम् । यो मां युद्धाय संप्राप्तं साम्नैवाथो त्वमग्रहीः ।।"},
{"c": "14.78", "n": "6", "i": 71614, "v": "न त्वया पुरुषार्थश्च कश्चिदस्तीह जीवता । यस्त्वं स्त्रीवद्युधा प्राप्तं साम्ना मां प्रत्यगृह्णथाः ।।"},
{"c": "14.78", "n": "7", "i": 71615, "v": "यद्यहं न्यस्तशस्त्रस्त्वामागच्छेयं सुदुर्मते । प्रक्रियेयं ततो युक्ता भवेत्तव नराधम ।।"},
{"c": "14.78", "n": "8", "i": 71616, "v": "तमेवमुक्तं भर्त्रा तु विदित्वा पन्नगात्मजा । अमृष्यमाणा भित्त्वोर्वीमुलूपी तमुपागमत् ।।"},
{"c": "14.78", "n": "9", "i": 71617, "v": "सा ददर्श ततः पुत्रं विमृशन्तमधोमुखम् । संतर्ज्यमानमसकृद्भर्त्रा युद्धार्थिना विभो ।।"},
{"c": "14.78", "n": "10", "i": 71618, "v": "ततः सा चारुसर्वाङ्गी तमुपेत्योरगात्मजा । उलूपी प्राह वचनं क्षत्रधर्मविशारदा ।।"},
{"c": "14.78", "n": "11", "i": 71619, "v": "उलूपीं मां निबोध त्वं मातरं पन्नगात्मजाम् । कुरुष्व वचनं पुत्र धर्मस्ते भविता परः ।।"},
{"c": "14.78", "n": "12", "i": 71620, "v": "युध्यस्वैनं कुरुश्रेष्ठं धनंजयमरिंदम । एवमेष हि ते प्रीतो भविष्यति न संशयः ।।"},
{"c": "14.78", "n": "13", "i": 71621, "v": "एवमुद्धर्षितो मात्रा स राजा बभ्रुवाहनः । मनश्चक्रे महातेजा युद्धाय भरतर्षभ ।।"},
{"c": "14.78", "n": "14", "i": 71622, "v": "संनह्य काञ्चनं वर्म शिरस्त्राणं च भानुमत् । तूणीरशतसंबाधमारुरोह महारथम् ।।"},
{"c": "14.78", "n": "15", "i": 71623, "v": "सर्वोपकरणैर्युक्तं युक्तमश्वैर्मनोजवैः । सुचक्रोपस्करं धीमान्हेमभाण्डपरिष्कृतम् ।।"},
{"c": "14.78", "n": "16", "i": 71624, "v": "परमार्चितमुच्छ्रित्य ध्वजं सिंहं हिरण्मयम् । प्रययौ पार्थमुद्दिश्य स राजा बभ्रुवाहनः ।।"},
{"c": "14.78", "n": "17", "i": 71625, "v": "ततोऽभ्येत्य हयं वीरो यज्ञियं पार्थरक्षितम् । ग्राहयामास पुरुषैर्हयशिक्षाविशारदैः ।।"},
{"c": "14.78", "n": "18", "i": 71626, "v": "गृहीतं वाजिनं दृष्ट्वा प्रीतात्मा स धनंजयः । पुत्रं रथस्थं भूमिष्ठः संन्यवारयदाहवे ।।"},
{"c": "14.78", "n": "19", "i": 71627, "v": "ततः स राजा तं वीरं शरव्रातैः सहस्रशः । अर्दयामास निशितैराशीविषविषोपमैः ।।"},
{"c": "14.78", "n": "20", "i": 71628, "v": "तयोः समभवद्युद्धं पितुः पुत्रस्य चातुलम् । देवासुररणप्रख्यमुभयोः प्रीयमाणयोः ।।"},
{"c": "14.78", "n": "21", "i": 71629, "v": "किरीटिनं तु विव्याध शरेण नतपर्वणा । जत्रुदेशे नरव्याघ्रः प्रहसन्बभ्रुवाहनः ।।"},
{"c": "14.78", "n": "22", "i": 71630, "v": "सोऽभ्यगात्सह पुङ्खेन वल्मीकमिव पन्नगः । विनिर्भिद्य च कौन्तेयं महीतलमथाविशत् ।।"},
{"c": "14.78", "n": "23", "i": 71631, "v": "स गाढवेदनो धीमानालम्ब्य धनुरुत्तमम् । दिव्यं तेजः समाविश्य प्रमीत इव संबभौ ।।"},
{"c": "14.78", "n": "24", "i": 71632, "v": "स संज्ञामुपलभ्याथ प्रशस्य पुरुषर्षभः । पुत्रं शक्रात्मजो वाक्यमिदमाह महीपते ।।"},
{"c": "14.78", "n": "25", "i": 71633, "v": "साधु साधु महाबाहो वत्स चित्राङ्गदात्मज । सदृशं कर्म ते दृष्ट्वा प्रीतिमानस्मि पुत्रक ।।"},
{"c": "14.78", "n": "26", "i": 71634, "v": "विमुञ्चाम्येष बाणांस्ते पुत्र युद्धे स्थिरो भव । इत्येवमुक्त्वा नाराचैरभ्यवर्षदमित्रहा ।।"},
{"c": "14.78", "n": "27", "i": 71635, "v": "तान्स गाण्डीवनिर्मुक्तान्वज्राशनिसमप्रभान् । नाराचैरच्छिनद्राजा सर्वानेव त्रिधा त्रिधा ।।"},
{"c": "14.78", "n": "28", "i": 71636, "v": "तस्य पार्थः शरैर्दिव्यैर्ध्वजं हेमपरिष्कृतम् । सुवर्णतालप्रतिमं क्षुरेणापाहरद्रथात् ।।"},
{"c": "14.78", "n": "29", "i": 71637, "v": "हयांश्चास्य महाकायान्महावेगपराक्रमान् । चकार राज्ञो निर्जीवान्प्रहसन्पाण्डवर्षभः ।।"},
{"c": "14.78", "n": "30", "i": 71638, "v": "स रथादवतीर्याशु राजा परमकोपनः । पदातिः पितरं कोपाद्योधयामास पाण्डवम् ।।"},
{"c": "14.78", "n": "31", "i": 71639, "v": "संप्रीयमाणः पाण्डूनामृषभः पुत्रविक्रमात् । नात्यर्थं पीडयामास पुत्रं वज्रधरात्मजः ।।"},
{"c": "14.78", "n": "32", "i": 71640, "v": "स हन्यमानो विमुखं पितरं बभ्रुवाहनः । शरैराशीविषाकारैः पुनरेवार्दयद्बली ।।"},
{"c": "14.78", "n": "33", "i": 71641, "v": "ततः स बाल्यात्पितरं विव्याध हृदि पत्रिणा । निशितेन सुपुङ्खेन बलवद्बभ्रुवाहनः ।।"},
{"c": "14.78", "n": "34", "i": 71642, "v": "स बाणस्तेजसा दीप्तो ज्वलन्निव हुताशनः । विवेश पाण्डवं राजन्मर्म भित्त्वातिदुःखकृत् ।।"},
{"c": "14.78", "n": "35", "i": 71643, "v": "स तेनातिभृशं विद्धः पुत्रेण कुरुनन्दनः । महीं जगाम मोहार्तस्ततो राजन्धनंजयः ।।"},
{"c": "14.78", "n": "36", "i": 71644, "v": "तस्मिन्निपतिते वीरे कौरवाणां धुरंधरे । सोऽपि मोहं जगामाशु ततश्चित्राङ्गदासुतः ।।"},
{"c": "14.78", "n": "37", "i": 71645, "v": "व्यायम्य संयुगे राजा दृष्ट्वा च पितरं हतम् । पूर्वमेव च बाणौघैर्गाढविद्धोऽर्जुनेन सः ।।"},
{"c": "14.78", "n": "38", "i": 71646, "v": "भर्तारं निहतं दृष्ट्वा पुत्रं च पतितं भुवि । चित्राङ्गदा परित्रस्ता प्रविवेश रणाजिरम् ।।"},
{"c": "14.78", "n": "39", "i": 71647, "v": "शोकसंतप्तहृदया रुदती सा ततः शुभा । मणिपूरपतेर्माता ददर्श निहतं पतिम् ।।"},
{"c": "14.79", "t": "वैशंपायन उवाच ।"},
{"c": "14.79", "n": "1", "i": 71648, "v": "ततो बहुविधं भीरुर्विलप्य कमलेक्षणा । मुमोह दुःखाद्दुर्धर्षा निपपात च भूतले ।।"},
{"c": "14.79", "n": "2", "i": 71649, "v": "प्रतिलभ्य च सा संज्ञां देवी दिव्यवपुर्धरा । उलूपीं पन्नगसुतां दृष्ट्वेदं वाक्यमब्रवीत् ।।"},
{"c": "14.79", "n": "3", "i": 71650, "v": "उलूपि पश्य भर्तारं शयानं निहतं रणे । त्वत्कृते मम पुत्रेण बालेन समितिंजयम् ।।"},
{"c": "14.79", "n": "4", "i": 71651, "v": "ननु त्वमार्ये धर्मज्ञा ननु चासि पतिव्रता । यत्त्वत्कृतेऽयं पतितः पतिस्ते निहतो रणे ।।"},
{"c": "14.79", "n": "5", "i": 71652, "v": "किं तु सर्वापराधोऽयं यदि तेऽद्य धनंजयः । क्षमस्व याच्यमाना मे संजीवय धनंजयम् ।।"},
{"c": "14.79", "n": "6", "i": 71653, "v": "ननु त्वमार्ये धर्मज्ञा त्रैलोक्यविदिता शुभे । यद्घातयित्वा भर्तारं पुत्रेणेह न शोचसि ।।"},
{"c": "14.79", "n": "7", "i": 71654, "v": "नाहं शोचामि तनयं निहतं पन्नगात्मजे । पतिमेव तु शोचामि यस्यातिथ्यमिदं कृतम् ।।"},
{"c": "14.79", "n": "8", "i": 71655, "v": "इत्युक्त्वा सा तदा देवीमुलूपीं पन्नगात्मजाम् । भर्तारमभिगम्येदमित्युवाच यशस्विनी ।।"},
{"c": "14.79", "n": "9", "i": 71656, "v": "उत्तिष्ठ कुरुमुख्यस्य प्रियकाम मम प्रिय । अयमश्वो महाबाहो मया ते परिमोक्षितः ।।"},
{"c": "14.79", "n": "10", "i": 71657, "v": "ननु नाम त्वया वीर धर्मराजस्य यज्ञियः । अयमश्वोऽनुसर्तव्यः स शेषे किं महीतले ।।"},
{"c": "14.79", "n": "11", "i": 71658, "v": "त्वयि प्राणाः समायत्ताः कुरूणां कुरुनन्दन । स कस्मात्प्राणदोऽन्येषां प्राणान्संत्यक्तवानसि ।।"},
{"c": "14.79", "n": "12", "i": 71659, "v": "उलूपि साधु संपश्य भर्तारं निहतं रणे । पुत्रं चैनं समुत्साह्य घातयित्वा न शोचसि ।।"},
{"c": "14.79", "n": "13", "i": 71660, "v": "कामं स्वपितु बालोऽयं भूमौ प्रेतगतिं गतः । लोहिताक्षो गुडाकेशो विजयः साधु जीवतु ।।"},
{"c": "14.79", "n": "14", "i": 71661, "v": "नापराधोऽस्ति सुभगे नराणां बहुभार्यता । नारीणां तु भवत्येतन्मा ते भूद्बुद्धिरीदृशी ।।"},
{"c": "14.79", "n": "15", "i": 71662, "v": "सख्यं ह्येतत्कृतं धात्रा शाश्वतं चाव्ययं च ह । सख्यं समभिजानीहि सत्यं संगतमस्तु ते ।।"},
{"c": "14.79", "n": "16", "i": 71663, "v": "पुत्रेण घातयित्वेमं पतिं यदि न मेऽद्य वै । जीवन्तं दर्शयस्यद्य परित्यक्ष्यामि जीवितम् ।।"},
{"c": "14.79", "n": "17", "i": 71664, "v": "साहं दुःखान्विता भीरु पतिपुत्रविनाकृता । इहैव प्रायमाशिष्ये प्रेक्षन्त्यास्ते न संशयः ।।"},
{"c": "14.79", "n": "18", "i": 71665, "v": "इत्युक्त्वा पन्नगसुतां सपत्नीं चैत्रवाहिनी । ततः प्रायमुपासीना तूष्णीमासीज्जनाधिप ।।"},
{"c": "14.80", "t": "वैशंपायन उवाच ।"},
{"c": "14.80", "n": "1", "i": 71666, "v": "तथा विलप्योपरता भर्तुः पादौ प्रगृह्य सा । उपविष्टाभवद्देवी सोच्छ्वासं पुत्रमीक्षती ।।"},
{"c": "14.80", "n": "2", "i": 71667, "v": "ततः संज्ञां पुनर्लब्ध्वा स राजा बभ्रुवाहनः । मातरं तामथालोक्य रणभूमावथाब्रवीत् ।।"},
{"c": "14.80", "n": "3", "i": 71668, "v": "इतो दुःखतरं किं नु यन्मे माता सुखैधिता । भूमौ निपतितं वीरमनुशेते मृतं पतिम् ।।"},
{"c": "14.80", "n": "4", "i": 71669, "v": "निहन्तारं रणेऽरीणां सर्वशस्त्रभृतां वरम् । मया विनिहतं संख्ये प्रेक्षते दुर्मरं बत ।।"},
{"c": "14.80", "n": "5", "i": 71670, "v": "अहोऽस्या हृदयं देव्या दृढं यन्न विदीर्यते । व्यूढोरस्कं महाबाहुं प्रेक्षन्त्या निहतं पतिम् ।।"},
{"c": "14.80", "n": "6", "i": 71671, "v": "दुर्मरं पुरुषेणेह मन्ये ह्यध्वन्यनागते । यत्र नाहं न मे माता विप्रयुज्येत जीवितात् ।।"},
{"c": "14.80", "n": "7", "i": 71672, "v": "अहो धिक्कुरुवीरस्य ह्युरःस्थं काञ्चनं भुवि । व्यपविद्धं हतस्येह मया पुत्रेण पश्यत ।।"},
{"c": "14.80", "n": "8", "i": 71673, "v": "भो भो पश्यत मे वीरं पितरं ब्राह्मणा भुवि । शयानं वीरशयने मया पुत्रेण पातितम् ।।"},
{"c": "14.80", "n": "9", "i": 71674, "v": "ब्राह्मणाः कुरुमुख्यस्य प्रयुक्ता हयसारिणः । कुर्वन्तु शान्तिकां त्वद्य रणे योऽयं मया हतः ।।"},
{"c": "14.80", "n": "10", "i": 71675, "v": "व्यादिशन्तु च किं विप्राः प्रायश्चित्तमिहाद्य मे । सुनृशंसस्य पापस्य पितृहन्तू रणाजिरे ।।"},
{"c": "14.80", "n": "11", "i": 71676, "v": "दुश्चरा द्वादश समा हत्वा पितरमद्य वै । ममेह सुनृशंसस्य संवीतस्यास्य चर्मणा ।।"},
{"c": "14.80", "n": "12", "i": 71677, "v": "शिरःकपाले चास्यैव भुञ्जतः पितुरद्य मे । प्रायश्चित्तं हि नास्त्यन्यद्धत्वाद्य पितरं मम ।।"},
{"c": "14.80", "n": "13", "i": 71678, "v": "पश्य नागोत्तमसुते भर्तारं निहतं मया । कृतं प्रियं मया तेऽद्य निहत्य समरेऽर्जुनम् ।।"},
{"c": "14.80", "n": "14", "i": 71679, "v": "सोऽहमप्यद्य यास्यामि गतिं पितृनिषेविताम् । न शक्नोम्यात्मनात्मानमहं धारयितुं शुभे ।।"},
{"c": "14.80", "n": "15", "i": 71680, "v": "सा त्वं मयि मृते मातस्तथा गाण्डीवधन्वनि । भव प्रीतिमती देवि सत्येनात्मानमालभे ।।"},
{"c": "14.80", "n": "16", "i": 71681, "v": "इत्युक्त्वा स तदा राजा दुःखशोकसमाहतः । उपस्पृश्य महाराज दुःखाद्वचनमब्रवीत् ।।"},
{"c": "14.80", "n": "17", "i": 71682, "v": "शृण्वन्तु सर्वभूतानि स्थावराणि चराणि च । त्वं च मातर्यथा सत्यं ब्रवीमि भुजगोत्तमे ।।"},
{"c": "14.80", "n": "18", "i": 71683, "v": "यदि नोत्तिष्ठति जयः पिता मे भरतर्षभः । अस्मिन्नेव रणोद्देशे शोषयिष्ये कलेवरम् ।।"},
{"c": "14.80", "n": "19", "i": 71684, "v": "न हि मे पितरं हत्वा निष्कृतिर्विद्यते क्वचित् । नरकं प्रतिपत्स्यामि ध्रुवं गुरुवधार्दितः ।।"},
{"c": "14.80", "n": "20", "i": 71685, "v": "वीरं हि क्षत्रियं हत्वा गोशतेन प्रमुच्यते । पितरं तु निहत्यैवं दुस्तरा निष्कृतिर्मया ।।"},
{"c": "14.80", "n": "21", "i": 71686, "v": "एष ह्येको महातेजाः पाण्डुपुत्रो धनंजयः । पिता च मम धर्मात्मा तस्य मे निष्कृतिः कुतः ।।"},
{"c": "14.80", "n": "22", "i": 71687, "v": "इत्येवमुक्त्वा नृपते धनंजयसुतो नृपः । उपस्पृश्याभवत्तूष्णीं प्रायोपेतो महामतिः ।।"},
{"c": "14.81", "t": "वैशंपायन उवाच ।"},
{"c": "14.81", "n": "1", "i": 71688, "v": "प्रायोपविष्टे नृपतौ मणिपूरेश्वरे तदा । पितृशोकसमाविष्टे सह मात्रा परंतप ।।"},
{"c": "14.81", "n": "2", "i": 71689, "v": "उलूपी चिन्तयामास तदा संजीवनं मणिम् । स चोपातिष्ठत तदा पन्नगानां परायणम् ।।"},
{"c": "14.81", "n": "3", "i": 71690, "v": "तं गृहीत्वा तु कौरव्य नागराजपतेः सुता । मनःप्रह्लादनीं वाचं सैनिकानामथाब्रवीत् ।।"},
{"c": "14.81", "n": "4", "i": 71691, "v": "उत्तिष्ठ मा शुचः पुत्र नैष जिष्णुस्त्वया हतः । अजेयः पुरुषैरेष देवैर्वापि सवासवैः ।।"},
{"c": "14.81", "n": "5", "i": 71692, "v": "मया तु मोहिनी नाम मायैषा संप्रयोजिता । प्रियार्थं पुरुषेन्द्रस्य पितुस्तेऽद्य यशस्विनः ।।"},
{"c": "14.81", "n": "6", "i": 71693, "v": "जिज्ञासुर्ह्येष वै पुत्र बलस्य तव कौरवः । संग्रामे युध्यतो राजन्नागतः परवीरहा ।।"},
{"c": "14.81", "n": "7", "i": 71694, "v": "तस्मादसि मया पुत्र युद्धार्थं परिचोदितः । मा पापमात्मनः पुत्र शङ्केथास्त्वण्वपि प्रभो ।।"},
{"c": "14.81", "n": "8", "i": 71695, "v": "ऋषिरेष महातेजाः पुरुषः शाश्वतोऽव्ययः । नैनं शक्तो हि संग्रामे जेतुं शक्रोऽपि पुत्रक ।।"},
{"c": "14.81", "n": "9", "i": 71696, "v": "अयं तु मे मणिर्दिव्यः समानीतो विशां पते । मृतान्मृतान्पन्नगेन्द्रान्यो जीवयति नित्यदा ।।"},
{"c": "14.81", "n": "10", "i": 71697, "v": "एतमस्योरसि त्वं तु स्थापयस्व पितुः प्रभो । संजीवितं पुनः पुत्र ततो द्रष्टासि पाण्डवम् ।।"},
{"c": "14.81", "n": "11", "i": 71698, "v": "इत्युक्तः स्थापयामास तस्योरसि मणिं तदा । पार्थस्यामिततेजाः स पितुः स्नेहादपापकृत् ।।"},
{"c": "14.81", "n": "12", "i": 71699, "v": "तस्मिन्न्यस्ते मणौ वीर जिष्णुरुज्जीवितः प्रभुः । सुप्तोत्थित इवोत्तस्थौ मृष्टलोहितलोचनः ।।"},
{"c": "14.81", "n": "13", "i": 71700, "v": "तमुत्थितं महात्मानं लब्धसंज्ञं मनस्विनम् । समीक्ष्य पितरं स्वस्थं ववन्दे बभ्रुवाहनः ।।"},
{"c": "14.81", "n": "14", "i": 71701, "v": "उत्थिते पुरुषव्याघ्रे पुनर्लक्ष्मीवति प्रभो । दिव्याः सुमनसः पुण्या ववृषे पाकशासनः ।।"},
{"c": "14.81", "n": "15", "i": 71702, "v": "अनाहता दुन्दुभयः प्रणेदुर्मेघनिस्वनाः । साधु साध्विति चाकाशे बभूव सुमहान्स्वनः ।।"},
{"c": "14.81", "n": "16", "i": 71703, "v": "उत्थाय तु महाबाहुः पर्याश्वस्तो धनंजयः । बभ्रुवाहनमालिङ्ग्य समाजिघ्रत मूर्धनि ।।"},
{"c": "14.81", "n": "17", "i": 71704, "v": "ददर्श चाविदूरेऽस्य मातरं शोककर्शिताम् । उलूप्या सह तिष्ठन्तीं ततोऽपृच्छद्धनंजयः ।।"},
{"c": "14.81", "n": "18", "i": 71705, "v": "किमिदं लक्ष्यते सर्वं शोकविस्मयहर्षवत् । रणाजिरममित्रघ्न यदि जानासि शंस मे ।।"},
{"c": "14.81", "n": "19", "i": 71706, "v": "जननी च किमर्थं ते रणभूमिमुपागता । नागेन्द्रदुहिता चेयमुलूपी किमिहागता ।।"},
{"c": "14.81", "n": "20", "i": 71707, "v": "जानाम्यहमिदं युद्धं त्वया मद्वचनात्कृतम् । स्त्रीणामागमने हेतुमहमिच्छामि वेदितुम् ।।"},
{"c": "14.81", "n": "21", "i": 71708, "v": "तमुवाच ततः पृष्टो मणिपूरपतिस्तदा । प्रसाद्य शिरसा विद्वानुलूपी पृच्छ्यतामिति ।।"},
{"c": "14.82", "t": "अर्जुन उवाच ।"},
{"c": "14.82", "n": "1", "i": 71709, "v": "किमागमनकृत्यं ते कौरव्यकुलनन्दिनि । मणिपूरपतेर्मातुस्तथैव च रणाजिरे ।।"},
{"c": "14.82", "n": "2", "i": 71710, "v": "कच्चित्कुशलकामासि राज्ञोऽस्य भुजगात्मजे । मम वा चञ्चलापाङ्गे कच्चित्त्वं शुभमिच्छसि ।।"},
{"c": "14.82", "n": "3", "i": 71711, "v": "कच्चित्ते पृथुलश्रोणि नाप्रियं शुभदर्शने । अकार्षमहमज्ञानादयं वा बभ्रुवाहनः ।।"},
{"c": "14.82", "n": "4", "i": 71712, "v": "कच्चिच्च राजपुत्री ते सपत्नी चैत्रवाहिनी । चित्राङ्गदा वरारोहा नापराध्यति किंचन ।।"},
{"c": "14.82", "n": "5", "i": 71713, "v": "तमुवाचोरगपतेर्दुहिता प्रहसन्त्यथ । न मे त्वमपराद्धोऽसि न नृपो बभ्रुवाहनः । न जनित्री तथास्येयं मम या प्रेष्यवत्स्थिता ।।"},
{"c": "14.82", "n": "6", "i": 71714, "v": "श्रूयतां यद्यथा चेदं मया सर्वं विचेष्टितम् । न मे कोपस्त्वया कार्यः शिरसा त्वां प्रसादये ।।"},
{"c": "14.82", "n": "7", "i": 71715, "v": "त्वत्प्रीत्यर्थं हि कौरव्य कृतमेतन्मयानघ । यत्तच्छृणु महाबाहो निखिलेन धनंजय ।।"},
{"c": "14.82", "n": "8", "i": 71716, "v": "महाभारतयुद्धे यत्त्वया शांतनवो नृपः । अधर्मेण हतः पार्थ तस्यैषा निष्कृतिः कृता ।।"},
{"c": "14.82", "n": "9", "i": 71717, "v": "न हि भीष्मस्त्वया वीर युध्यमानो निपातितः । शिखण्डिना तु संसक्तस्तमाश्रित्य हतस्त्वया ।।"},
{"c": "14.82", "n": "10", "i": 71718, "v": "तस्य शान्तिमकृत्वा तु त्यजेस्त्वं यदि जीवितम् । कर्मणा तेन पापेन पतेथा निरये ध्रुवम् ।।"},
{"c": "14.82", "n": "11", "i": 71719, "v": "एषा तु विहिता शान्तिः पुत्राद्यां प्राप्तवानसि । वसुभिर्वसुधापाल गङ्गया च महामते ।।"},
{"c": "14.82", "n": "12", "i": 71720, "v": "पुरा हि श्रुतमेतद्वै वसुभिः कथितं मया । गङ्गायास्तीरमागम्य हते शांतनवे नृपे ।।"},
{"c": "14.82", "n": "13", "i": 71721, "v": "आप्लुत्य देवा वसवः समेत्य च महानदीम् । इदमूचुर्वचो घोरं भागीरथ्या मते तदा ।।"},
{"c": "14.82", "n": "14", "i": 71722, "v": "एष शांतनवो भीष्मो निहतः सव्यसाचिना । अयुध्यमानः संग्रामे संसक्तोऽन्येन भामिनि ।।"},
{"c": "14.82", "n": "15", "i": 71723, "v": "तदनेनाभिषङ्गेण वयमप्यर्जुनं शुभे । शापेन योजयामेति तथास्त्विति च साब्रवीत् ।।"},
{"c": "14.82", "n": "16", "i": 71724, "v": "तदहं पितुरावेद्य भृशं प्रव्यथितेन्द्रिया । अभवं स च तच्छ्रुत्वा विषादमगमत्परम् ।।"},
{"c": "14.82", "n": "17", "i": 71725, "v": "पिता तु मे वसून्गत्वा त्वदर्थं समयाचत । पुनः पुनः प्रसाद्यैनांस्त एनमिदमब्रुवन् ।।"},
{"c": "14.82", "n": "18", "i": 71726, "v": "पुनस्तस्य महाभाग मणिपूरेश्वरो युवा । स एनं रणमध्यस्थं शरैः पातयिता भुवि ।।"},
{"c": "14.82", "n": "19", "i": 71727, "v": "एवं कृते स नागेन्द्र मुक्तशापो भविष्यति । गच्छेति वसुभिश्चोक्तो मम चेदं शशंस सः ।।"},
{"c": "14.82", "n": "20", "i": 71728, "v": "तच्छ्रुत्वा त्वं मया तस्माच्छापादसि विमोक्षितः । न हि त्वां देवराजोऽपि समरेषु पराजयेत् ।।"},
{"c": "14.82", "n": "21", "i": 71729, "v": "आत्मा पुत्रः स्मृतस्तस्मात्तेनेहासि पराजितः । नात्र दोषो मम मतः कथं वा मन्यसे विभो ।।"},
{"c": "14.82", "n": "22", "i": 71730, "v": "इत्येवमुक्तो विजयः प्रसन्नात्माब्रवीदिदम् । सर्वं मे सुप्रियं देवि यदेतत्कृतवत्यसि ।।"},
{"c": "14.82", "n": "23", "i": 71731, "v": "इत्युक्त्वाथाब्रवीत्पुत्रं मणिपूरेश्वरं जयः । चित्राङ्गदायाः शृण्वन्त्याः कौरव्यदुहितुस्तथा ।।"},
{"c": "14.82", "n": "24", "i": 71732, "v": "युधिष्ठिरस्याश्वमेधः परां चैत्रीं भविष्यति । तत्रागच्छेः सहामात्यो मातृभ्यां सहितो नृप ।।"},
{"c": "14.82", "n": "25", "i": 71733, "v": "इत्येवमुक्तः पार्थेन स राजा बभ्रुवाहनः । उवाच पितरं धीमानिदमस्राविलेक्षणः ।।"},
{"c": "14.82", "n": "26", "i": 71734, "v": "उपयास्यामि धर्मज्ञ भवतः शासनादहम् । अश्वमेधे महायज्ञे द्विजातिपरिवेषकः ।।"},
{"c": "14.82", "n": "27", "i": 71735, "v": "मम त्वनुग्रहार्थाय प्रविशस्व पुरं स्वकम् । भार्याभ्यां सह शत्रुघ्न मा भूत्तेऽत्र विचारणा ।।"},
{"c": "14.82", "n": "28", "i": 71736, "v": "उषित्वेह विशल्यस्त्वं सुखं स्वे वेश्मनि प्रभो । पुनरश्वानुगमनं कर्तासि जयतां वर ।।"},
{"c": "14.82", "n": "29", "i": 71737, "v": "इत्युक्तः स तु पुत्रेण तदा वानरकेतनः । स्मयन्प्रोवाच कौन्तेयस्तदा चित्राङ्गदासुतम् ।।"},
{"c": "14.82", "n": "30", "i": 71738, "v": "विदितं ते महाबाहो यथा दीक्षां चराम्यहम् । न स तावत्प्रवेक्ष्यामि पुरं ते पृथुलोचन ।।"},
{"c": "14.82", "n": "31", "i": 71739, "v": "यथाकामं प्रयात्येष यज्ञियश्च तुरंगमः । स्वस्ति तेऽस्तु गमिष्यामि न स्थानं विद्यते मम ।।"},
{"c": "14.82", "n": "32", "i": 71740, "v": "स तत्र विधिवत्तेन पूजितः पाकशासनिः । भार्याभ्यामभ्यनुज्ञातः प्रायाद्भरतसत्तमः ।।"},
{"c": "14.83", "t": "वैशंपायन उवाच ।"},
{"c": "14.83", "n": "1", "i": 71741, "v": "स तु वाजी समुद्रान्तां पर्येत्य पृथिवीमिमाम् । निवृत्तोऽभिमुखो राजन्येन नागाह्वयं पुरम् ।।"},
{"c": "14.83", "n": "2", "i": 71742, "v": "अनुगच्छंश्च तेजस्वी निवृत्तोऽथ किरीटभृत् । यदृच्छया समापेदे पुरं राजगृहं तदा ।।"},
{"c": "14.83", "n": "3", "i": 71743, "v": "तमभ्याशगतं राजा जरासंधात्मजात्मजः । क्षत्रधर्मे स्थितो वीरः समरायाजुहाव ह ।।"},
{"c": "14.83", "n": "4", "i": 71744, "v": "ततः पुरात्स निष्क्रम्य रथी धन्वी शरी तली । मेघसंधिः पदातिं तं धनंजयमुपाद्रवत् ।।"},
{"c": "14.83", "n": "5", "i": 71745, "v": "आसाद्य च महातेजा मेघसंधिर्धनंजयम् । बालभावान्महाराज प्रोवाचेदं न कौशलात् ।।"},
{"c": "14.83", "n": "6", "i": 71746, "v": "किमयं चार्यते वाजी स्त्रीमध्य इव भारत । हयमेनं हरिष्यामि प्रयतस्व विमोक्षणे ।।"},
{"c": "14.83", "n": "7", "i": 71747, "v": "अदत्तानुनयो युद्धे यदि त्वं पितृभिर्मम । करिष्यामि तवातिथ्यं प्रहर प्रहरामि वा ।।"},
{"c": "14.83", "n": "8", "i": 71748, "v": "इत्युक्तः प्रत्युवाचैनं पाण्डवः प्रहसन्निव । विघ्नकर्ता मया वार्य इति मे व्रतमाहितम् ।।"},
{"c": "14.83", "n": "9", "i": 71749, "v": "भ्रात्रा ज्येष्ठेन नृपते तवापि विदितं ध्रुवम् । प्रहरस्व यथाशक्ति न मन्युर्विद्यते मम ।।"},
{"c": "14.83", "n": "10", "i": 71750, "v": "इत्युक्तः प्राहरत्पूर्वं पाण्डवं मगधेश्वरः । किरञ्शरसहस्राणि वर्षाणीव सहस्रदृक् ।।"},
{"c": "14.83", "n": "11", "i": 71751, "v": "ततो गाण्डीवभृच्छूरो गाण्डीवप्रेषितैः शरैः । चकार मोघांस्तान्बाणानयत्नाद्भरतर्षभ ।।"},
{"c": "14.83", "n": "12", "i": 71752, "v": "स मोघं तस्य बाणौघं कृत्वा वानरकेतनः । शरान्मुमोच ज्वलितान्दीप्तास्यानिव पन्नगान् ।।"},
{"c": "14.83", "n": "13", "i": 71753, "v": "ध्वजे पताकादण्डेषु रथयन्त्रे हयेषु च । अन्येषु च रथाङ्गेषु न शरीरे न सारथौ ।।"},
{"c": "14.83", "n": "14", "i": 71754, "v": "संरक्ष्यमाणः पार्थेन शरीरे फल्गुनस्य ह । मन्यमानः स्ववीर्यं तन्मागधः प्राहिणोच्छरान् ।।"},
{"c": "14.83", "n": "15", "i": 71755, "v": "ततो गाण्डीवभृच्छूरो मागधेन समाहतः । बभौ वासन्तिक इव पलाशः पुष्पितो महान् ।।"},
{"c": "14.83", "n": "16", "i": 71756, "v": "अवध्यमानः सोऽभ्यघ्नन्मागधः पाण्डवर्षभम् । तेन तस्थौ स कौरव्य लोकवीरस्य दर्शने ।।"},
{"c": "14.83", "n": "17", "i": 71757, "v": "सव्यसाची तु संक्रुद्धो विकृष्य बलवद्धनुः । हयांश्चकार निर्देहान्सारथेश्च शिरोऽहरत् ।।"},
{"c": "14.83", "n": "18", "i": 71758, "v": "धनुश्चास्य महच्चित्रं क्षुरेण प्रचकर्त ह । हस्तावापं पताकां च ध्वजं चास्य न्यपातयत् ।।"},
{"c": "14.83", "n": "19", "i": 71759, "v": "स राजा व्यथितो व्यश्वो विधनुर्हतसारथिः । गदामादाय कौन्तेयमभिदुद्राव वेगवान् ।।"},
{"c": "14.83", "n": "20", "i": 71760, "v": "तस्यापतत एवाशु गदां हेमपरिष्कृताम् । शरैश्चकर्त बहुधा बहुभिर्गृध्रवाजितैः ।।"},
{"c": "14.83", "n": "21", "i": 71761, "v": "सा गदा शकलीभूता विशीर्णमणिबन्धना । व्याली निर्मुच्यमानेव पपातास्य सहस्रधा ।।"},
{"c": "14.83", "n": "22", "i": 71762, "v": "विरथं तं विधन्वानं गदया परिवर्जितम् । नैच्छत्ताडयितुं धीमानर्जुनः समराग्रणीः ।।"},
{"c": "14.83", "n": "23", "i": 71763, "v": "तत एनं विमनसं क्षत्रधर्मे समास्थितम् । सान्त्वपूर्वमिदं वाक्यमब्रवीत्कपिकेतनः ।।"},
{"c": "14.83", "n": "24", "i": 71764, "v": "पर्याप्तः क्षत्रधर्मोऽयं दर्शितः पुत्र गम्यताम् । बह्वेतत्समरे कर्म तव बालस्य पार्थिव ।।"},
{"c": "14.83", "n": "25", "i": 71765, "v": "युधिष्ठिरस्य संदेशो न हन्तव्या नृपा इति । तेन जीवसि राजंस्त्वमपराद्धोऽपि मे रणे ।।"},
{"c": "14.83", "n": "26", "i": 71766, "v": "इति मत्वा स चात्मानं प्रत्यादिष्टं स्म मागधः । तथ्यमित्यवगम्यैनं प्राञ्जलिः प्रत्यपूजयत् ।।"},
{"c": "14.83", "n": "27", "i": 71767, "v": "तमर्जुनः समाश्वास्य पुनरेवेदमब्रवीत् । आगन्तव्यं परां चैत्रीमश्वमेधे नृपस्य नः ।।"},
{"c": "14.83", "n": "28", "i": 71768, "v": "इत्युक्तः स तथेत्युक्त्वा पूजयामास तं हयम् । फल्गुनं च युधां श्रेष्ठं विधिवत्सहदेवजः ।।"},
{"c": "14.83", "n": "29", "i": 71769, "v": "ततो यथेष्टमगमत्पुनरेव स केसरी । ततः समुद्रतीरेण वङ्गान्पुण्ड्रान्सकेरलान् ।।"},
{"c": "14.83", "n": "30", "i": 71770, "v": "तत्र तत्र च भूरीणि म्लेच्छसैन्यान्यनेकशः । विजिग्ये धनुषा राजन्गाण्डीवेन धनंजयः ।।"},
{"c": "14.84", "t": "वैशंपायन उवाच ।"},
{"c": "14.84", "n": "1", "i": 71771, "v": "मागधेनार्चितो राजन्पाण्डवः श्वेतवाहनः । दक्षिणां दिशमास्थाय चारयामास तं हयम् ।।"},
{"c": "14.84", "n": "2", "i": 71772, "v": "ततः स पुनरावृत्य हयः कामचरो बली । आससाद पुरीं रम्यां चेदीनां शुक्तिसाह्वयाम् ।।"},
{"c": "14.84", "n": "3", "i": 71773, "v": "शरभेणार्चितस्तत्र शिशुपालात्मजेन सः । युद्धपूर्वेण मानेन पूजया च महाबलः ।।"},
{"c": "14.84", "n": "4", "i": 71774, "v": "तत्रार्चितो ययौ राजंस्तदा स तुरगोत्तमः । काशीनन्ध्रान्कोसलांश्च किरातानथ तङ्गणान् ।।"},
{"c": "14.84", "n": "5", "i": 71775, "v": "तत्र पूजां यथान्यायं प्रतिगृह्य स पाण्डवः । पुनरावृत्य कौन्तेयो दशार्णानगमत्तदा ।।"},
{"c": "14.84", "n": "6", "i": 71776, "v": "तत्र चित्राङ्गदो नाम बलवान्वसुधाधिपः । तेन युद्धमभूत्तस्य विजयस्यातिभैरवम् ।।"},
{"c": "14.84", "n": "7", "i": 71777, "v": "तं चापि वशमानीय किरीटी पुरुषर्षभः । निषादराज्ञो विषयमेकलव्यस्य जग्मिवान् ।।"},
{"c": "14.84", "n": "8", "i": 71778, "v": "एकलव्यसुतश्चैनं युद्धेन जगृहे तदा । ततश्चक्रे निषादैः स संग्रामं रोमहर्षणम् ।।"},
{"c": "14.84", "n": "9", "i": 71779, "v": "ततस्तमपि कौन्तेयः समरेष्वपराजितः । जिगाय समरे वीरो यज्ञविघ्नार्थमुद्यतम् ।।"},
{"c": "14.84", "n": "10", "i": 71780, "v": "स तं जित्वा महाराज नैषादिं पाकशासनिः । अर्चितः प्रययौ भूयो दक्षिणं सलिलार्णवम् ।।"},
{"c": "14.84", "n": "11", "i": 71781, "v": "तत्रापि द्रविडैरन्ध्रै रौद्रैर्माहिषकैरपि । तथा कोल्लगिरेयैश्च युद्धमासीत्किरीटिनः ।।"},
{"c": "14.84", "n": "12", "i": 71782, "v": "तुरगस्य वशेनाथ सुराष्ट्रानभितो ययौ । गोकर्णमपि चासाद्य प्रभासमपि जग्मिवान् ।।"},
{"c": "14.84", "n": "13", "i": 71783, "v": "ततो द्वारवतीं रम्यां वृष्णिवीराभिरक्षिताम् । आससाद हयः श्रीमान्कुरुराजस्य यज्ञियः ।।"},
{"c": "14.84", "n": "14", "i": 71784, "v": "तमुन्मथ्य हयश्रेष्ठं यादवानां कुमारकाः । प्रययुस्तांस्तदा राजन्नुग्रसेनो न्यवारयत् ।।"},
{"c": "14.84", "n": "15", "i": 71785, "v": "ततः पुर्या विनिष्क्रम्य वृष्ण्यन्धकपतिस्तदा । सहितो वसुदेवेन मातुलेन किरीटिनः ।।"},
{"c": "14.84", "n": "16", "i": 71786, "v": "तौ समेत्य कुरुश्रेष्ठं विधिवत्प्रीतिपूर्वकम् । परया भरतश्रेष्ठं पूजया समवस्थितौ । ततस्ताभ्यामनुज्ञातो ययौ येन हयो गतः ।।"},
{"c": "14.84", "n": "17", "i": 71787, "v": "ततः स पश्चिमं देशं समुद्रस्य तदा हयः । क्रमेण व्यचरत्स्फीतं ततः पञ्चनदं ययौ ।।"},
{"c": "14.84", "n": "18", "i": 71788, "v": "तस्मादपि स कौरव्य गान्धारविषयं हयः । विचचार यथाकामं कौन्तेयानुगतस्तदा ।।"},
{"c": "14.84", "n": "19", "i": 71789, "v": "तत्र गान्धारराजेन युद्धमासीन्महात्मनः । घोरं शकुनिपुत्रेण पूर्ववैरानुसारिणा ।।"},
{"c": "14.85", "t": "वैशंपायन उवाच ।"},
{"c": "14.85", "n": "1", "i": 71790, "v": "शकुनेस्तु सुतो वीरो गान्धाराणां महारथः । प्रत्युद्ययौ गुडाकेशं सैन्येन महता वृतः । हस्त्यश्वरथपूर्णेन पताकाध्वजमालिना ।।"},
{"c": "14.85", "n": "2", "i": 71791, "v": "अमृष्यमाणास्ते योधा नृपतेः शकुनेर्वधम् । अभ्ययुः सहिताः पार्थं प्रगृहीतशरासनाः ।।"},
{"c": "14.85", "n": "3", "i": 71792, "v": "तानुवाच स धर्मात्मा बीभत्सुरपराजितः । युधिष्ठिरस्य वचनं न च ते जगृहुर्हितम् ।।"},
{"c": "14.85", "n": "4", "i": 71793, "v": "वार्यमाणास्तु पार्थेन सान्त्वपूर्वममर्षिताः । परिवार्य हयं जग्मुस्ततश्चुक्रोध पाण्डवः ।।"},
{"c": "14.85", "n": "5", "i": 71794, "v": "ततः शिरांसि दीप्ताग्रैस्तेषां चिच्छेद पाण्डवः । क्षुरैर्गाण्डीवनिर्मुक्तैर्नातियत्नादिवार्जुनः ।।"},
{"c": "14.85", "n": "6", "i": 71795, "v": "ते वध्यमानाः पार्थेन हयमुत्सृज्य संभ्रमात् । न्यवर्तन्त महाराज शरवर्षार्दिता भृशम् ।।"},
{"c": "14.85", "n": "7", "i": 71796, "v": "वितुद्यमानस्तैश्चापि गान्धारैः पाण्डवर्षभः । आदिश्यादिश्य तेजस्वी शिरांस्येषां न्यपातयत् ।।"},
{"c": "14.85", "n": "8", "i": 71797, "v": "वध्यमानेषु तेष्वाजौ गान्धारेषु समन्ततः । स राजा शकुनेः पुत्रः पाण्डवं प्रत्यवारयत् ।।"},
{"c": "14.85", "n": "9", "i": 71798, "v": "तं युध्यमानं राजानं क्षत्रधर्मे व्यवस्थितम् । पार्थोऽब्रवीन्न मे वध्या राजानो राजशासनात् । अलं युद्धेन ते वीर न तेऽस्त्यद्य पराजयः ।।"},
{"c": "14.85", "n": "10", "i": 71799, "v": "इत्युक्तस्तदनादृत्य वाक्यमज्ञानमोहितः । स शक्रसमकर्माणमवाकिरत सायकैः ।।"},
{"c": "14.85", "n": "11", "i": 71800, "v": "तस्य पार्थः शिरस्त्राणमर्धचन्द्रेण पत्रिणा । अपाहरदसंभ्रान्तो जयद्रथशिरो यथा ।।"},
{"c": "14.85", "n": "12", "i": 71801, "v": "तद्दृष्ट्वा विस्मयं जग्मुर्गान्धाराः सर्व एव ते । इच्छता तेन न हतो राजेत्यपि च ते विदुः ।।"},
{"c": "14.85", "n": "13", "i": 71802, "v": "गान्धारराजपुत्रस्तु पलायनकृतक्षणः । बभौ तैरेव सहितस्त्रस्तैः क्षुद्रमृगैरिव ।।"},
{"c": "14.85", "n": "14", "i": 71803, "v": "तेषां तु तरसा पार्थस्तत्रैव परिधावताम् । विजहारोत्तमाङ्गानि भल्लैः संनतपर्वभिः ।।"},
{"c": "14.85", "n": "15", "i": 71804, "v": "उच्छ्रितांस्तु भुजान्केचिन्नाबुध्यन्त शरैर्हृतान् । शरैर्गाण्डीवनिर्मुक्तैः पृथुभिः पार्थचोदितैः ।।"},
{"c": "14.85", "n": "16", "i": 71805, "v": "संभ्रान्तनरनागाश्वमथ तद्विद्रुतं बलम् । हतविध्वस्तभूयिष्ठमावर्तत मुहुर्मुहुः ।।"},
{"c": "14.85", "n": "17", "i": 71806, "v": "न ह्यदृश्यन्त वीरस्य केचिदग्रेऽग्र्यकर्मणः । रिपवः पात्यमाना वै ये सहेयुर्महाशरान् ।।"},
{"c": "14.85", "n": "18", "i": 71807, "v": "ततो गान्धारराजस्य मन्त्रिवृद्धपुरःसरा । जननी निर्ययौ भीता पुरस्कृत्यार्घ्यमुत्तमम् ।।"},
{"c": "14.85", "n": "19", "i": 71808, "v": "सा न्यवारयदव्यग्रा तं पुत्रं युद्धदुर्मदम् । प्रसादयामास च तं जिष्णुमक्लिष्टकारिणम् ।।"},
{"c": "14.85", "n": "20", "i": 71809, "v": "तां पूजयित्वा कौन्तेयः प्रसादमकरोत्तदा । शकुनेश्चापि तनयं सान्त्वयन्निदमब्रवीत् ।।"},
{"c": "14.85", "n": "21", "i": 71810, "v": "न मे प्रियं महाबाहो यत्ते बुद्धिरियं कृता । प्रतियोद्धुममित्रघ्न भ्रातैव त्वं ममानघ ।।"},
{"c": "14.85", "n": "22", "i": 71811, "v": "गान्धारीं मातरं स्मृत्वा धृतराष्ट्रकृतेन च । तेन जीवसि राजंस्त्वं निहतास्त्वनुगास्तव ।।"},
{"c": "14.85", "n": "23", "i": 71812, "v": "मैवं भूः शाम्यतां वैरं मा ते भूद्बुद्धिरीदृशी । आगन्तव्यं परां चैत्रीमश्वमेधे नृपस्य नः ।।"},
{"c": "14.86", "t": "वैशंपायन उवाच ।"},
{"c": "14.86", "n": "1", "i": 71813, "v": "इत्युक्त्वानुययौ पार्थो हयं तं कामचारिणम् । न्यवर्तत ततो वाजी येन नागाह्वयं पुरम् ।।"},
{"c": "14.86", "n": "2", "i": 71814, "v": "तं निवृत्तं तु शुश्राव चारेणैव युधिष्ठिरः । श्रुत्वार्जुनं कुशलिनं स च हृष्टमनाभवत् ।।"},
{"c": "14.86", "n": "3", "i": 71815, "v": "विजयस्य च तत्कर्म गान्धारविषये तदा । श्रुत्वान्येषु च देशेषु स सुप्रीतोऽभवन्नृपः ।।"},
{"c": "14.86", "n": "4", "i": 71816, "v": "एतस्मिन्नेव काले तु द्वादशीं माघपाक्षिकीम् । इष्टं गृहीत्वा नक्षत्रं धर्मराजो युधिष्ठिरः ।।"},
{"c": "14.86", "n": "5", "i": 71817, "v": "समानाय्य महातेजाः सर्वान्भ्रातॄन्महामनाः । भीमं च नकुलं चैव सहदेवं च कौरवः ।।"},
{"c": "14.86", "n": "6", "i": 71818, "v": "प्रोवाचेदं वचः काले तदा धर्मभृतां वरः । आमन्त्र्य वदतां श्रेष्ठो भीमं भीमपराक्रमम् ।।"},
{"c": "14.86", "n": "7", "i": 71819, "v": "आयाति भीमसेनासौ सहाश्वेन तवानुजः । यथा मे पुरुषाः प्राहुर्ये धनंजयसारिणः ।।"},
{"c": "14.86", "n": "8", "i": 71820, "v": "उपस्थितश्च कालोऽयमभितो वर्तते हयः । माघी च पौर्णमासीयं मासः शेषो वृकोदर ।।"},
{"c": "14.86", "n": "9", "i": 71821, "v": "तत्प्रस्थाप्यन्तु विद्वांसो ब्राह्मणा वेदपारगाः । वाजिमेधार्थसिद्ध्यर्थं देशं पश्यन्तु यज्ञियम् ।।"},
{"c": "14.86", "n": "10", "i": 71822, "v": "इत्युक्तः स तु तच्चक्रे भीमो नृपतिशासनम् । हृष्टः श्रुत्वा नरपतेरायान्तं सव्यसाचिनम् ।।"},
{"c": "14.86", "n": "11", "i": 71823, "v": "ततो ययौ भीमसेनः प्राज्ञैः स्थपतिभिः सह । ब्राह्मणानग्रतः कृत्वा कुशलान्यज्ञकर्मसु ।।"},
{"c": "14.86", "n": "12", "i": 71824, "v": "तं सशालचयग्रामं संप्रतोलीविटङ्किनम् । मापयामास कौरव्यो यज्ञवाटं यथाविधि ।।"},
{"c": "14.86", "n": "13", "i": 71825, "v": "सदः सपत्नीसदनं साग्नीध्रमपि चोत्तरम् । कारयामास विधिवन्मणिहेमविभूषितम् ।।"},
{"c": "14.86", "n": "14", "i": 71826, "v": "स्तम्भान्कनकचित्रांश्च तोरणानि बृहन्ति च । यज्ञायतनदेशेषु दत्त्वा शुद्धं च काञ्चनम् ।।"},
{"c": "14.86", "n": "15", "i": 71827, "v": "अन्तःपुराणि राज्ञां च नानादेशनिवासिनाम् । कारयामास धर्मात्मा तत्र तत्र यथाविधि ।।"},
{"c": "14.86", "n": "16", "i": 71828, "v": "ब्राह्मणानां च वेश्मानि नानादेशसमेयुषाम् । कारयामास भीमः स विविधानि ह्यनेकशः ।।"},
{"c": "14.86", "n": "17", "i": 71829, "v": "तथा संप्रेषयामास दूतान्नृपतिशासनात् । भीमसेनो महाराज राज्ञामक्लिष्टकर्मणाम् ।।"},
{"c": "14.86", "n": "18", "i": 71830, "v": "ते प्रियार्थं कुरुपतेराययुर्नृपसत्तमाः । रत्नान्यनेकान्यादाय स्त्रियोऽश्वानायुधानि च ।।"},
{"c": "14.86", "n": "19", "i": 71831, "v": "तेषां निविशतां तेषु शिबिरेषु सहस्रशः । नर्दतः सागरस्येव शब्दो दिवमिवास्पृशत् ।।"},
{"c": "14.86", "n": "20", "i": 71832, "v": "तेषामभ्यागतानां स राजा राजीवलोचनः । व्यादिदेशान्नपानानि शय्याश्चाप्यतिमानुषाः ।।"},
{"c": "14.86", "n": "21", "i": 71833, "v": "वाहनानां च विविधाः शालाः शालीक्षुगोरसैः । उपेताः पुरुषव्याघ्र व्यादिदेश स धर्मराट् ।।"},
{"c": "14.86", "n": "22", "i": 71834, "v": "तथा तस्मिन्महायज्ञे धर्मराजस्य धीमतः । समाजग्मुर्मुनिगणा बहवो ब्रह्मवादिनः ।।"},
{"c": "14.86", "n": "23", "i": 71835, "v": "ये च द्विजातिप्रवरास्तत्रासन्पृथिवीपते । समाजग्मुः सशिष्यांस्तान्प्रतिजग्राह कौरवः ।।"},
{"c": "14.86", "n": "24", "i": 71836, "v": "सर्वांश्च ताननुययौ यावदावसथादिति । स्वयमेव महातेजा दम्भं त्यक्त्वा युधिष्ठिरः ।।"},
{"c": "14.86", "n": "25", "i": 71837, "v": "ततः कृत्वा स्थपतयः शिल्पिनोऽन्ये च ये तदा । कृत्स्नं यज्ञविधिं राजन्धर्मराज्ञे न्यवेदयन् ।।"},
{"c": "14.86", "n": "26", "i": 71838, "v": "तच्छ्रुत्वा धर्मराजः स कृतं सर्वमनिन्दितम् । हृष्टरूपोऽभवद्राजा सह भ्रातृभिरच्युतः ।।"},
{"c": "14.87", "t": "वैशंपायन उवाच ।"},
{"c": "14.87", "n": "1", "i": 71839, "v": "तस्मिन्यज्ञे प्रवृत्ते तु वाग्मिनो हेतुवादिनः । हेतुवादान्बहून्प्राहुः परस्परजिगीषवः ।।"},
{"c": "14.87", "n": "2", "i": 71840, "v": "ददृशुस्तं नृपतयो यज्ञस्य विधिमुत्तमम् । देवेन्द्रस्येव विहितं भीमेन कुरुनन्दन ।।"},
{"c": "14.87", "n": "3", "i": 71841, "v": "ददृशुस्तोरणान्यत्र शातकुम्भमयानि ते । शय्यासनविहारांश्च सुबहून्रत्नभूषितान् ।।"},
{"c": "14.87", "n": "4", "i": 71842, "v": "घटान्पात्रीः कटाहानि कलशान्वर्धमानकान् । न हि किंचिदसौवर्णमपश्यंस्तत्र पार्थिवाः ।।"},
{"c": "14.87", "n": "5", "i": 71843, "v": "यूपांश्च शास्त्रपठितान्दारवान्हेमभूषितान् । उपकॢप्तान्यथाकालं विधिवद्भूरिवर्चसः ।।"},
{"c": "14.87", "n": "6", "i": 71844, "v": "स्थलजा जलजा ये च पशवः केचन प्रभो । सर्वानेव समानीतांस्तानपश्यन्त ते नृपाः ।।"},
{"c": "14.87", "n": "7", "i": 71845, "v": "गाश्चैव महिषीश्चैव तथा वृद्धाः स्त्रियोऽपि च । औदकानि च सत्त्वानि श्वापदानि वयांसि च ।।"},
{"c": "14.87", "n": "8", "i": 71846, "v": "जरायुजान्यण्डजानि स्वेदजान्युद्भिदानि च । पर्वतानूपवन्यानि भूतानि ददृशुश्च ते ।।"},
{"c": "14.87", "n": "9", "i": 71847, "v": "एवं प्रमुदितं सर्वं पशुगोधनधान्यतः । यज्ञवाटं नृपा दृष्ट्वा परं विस्मयमागमन् । ब्राह्मणानां विशां चैव बहुमृष्टान्नमृद्धिमत् ।।"},
{"c": "14.87", "n": "10", "i": 71848, "v": "पूर्णे शतसहस्रे तु विप्राणां तत्र भुञ्जताम् । दुन्दुभिर्मेघनिर्घोषो मुहुर्मुहुरताड्यत ।।"},
{"c": "14.87", "n": "11", "i": 71849, "v": "विननादासकृत्सोऽथ दिवसे दिवसे तदा । एवं स ववृते यज्ञो धर्मराजस्य धीमतः ।।"},
{"c": "14.87", "n": "12", "i": 71850, "v": "अन्नस्य बहवो राजन्नुत्सर्गाः पर्वतोपमाः । दधिकुल्याश्च ददृशुः सर्पिषश्च ह्रदाञ्जनाः ।।"},
{"c": "14.87", "n": "13", "i": 71851, "v": "जम्बूद्वीपो हि सकलो नानाजनपदायुतः । राजन्नदृश्यतैकस्थो राज्ञस्तस्मिन्महाक्रतौ ।।"},
{"c": "14.87", "n": "14", "i": 71852, "v": "तत्र जातिसहस्राणि पुरुषाणां ततस्ततः । गृहीत्वा धनमाजग्मुर्बहूनि भरतर्षभ ।।"},
{"c": "14.87", "n": "15", "i": 71853, "v": "राजानः स्रग्विणश्चापि सुमृष्टमणिकुण्डलाः । पर्यवेषन्द्विजाग्र्यांस्ताञ्शतशोऽथ सहस्रशः ।।"},
{"c": "14.87", "n": "16", "i": 71854, "v": "विविधान्यन्नपानानि पुरुषा येऽनुयायिनः । तेषां नृपोपभोज्यानि ब्राह्मणेभ्यो ददुः स्म ते ।।"},
{"c": "14.88", "t": "वैशंपायन उवाच ।"},
{"c": "14.88", "n": "1", "i": 71855, "v": "समागतान्वेदविदो राज्ञश्च पृथिवीश्वरान् । दृष्ट्वा युधिष्ठिरो राजा भीमसेनमथाब्रवीत् ।।"},
{"c": "14.88", "n": "2", "i": 71856, "v": "उपयाता नरव्याघ्रा य इमे जगदीश्वराः । एतेषां क्रियतां पूजा पूजार्हा हि नरेश्वराः ।।"},
{"c": "14.88", "n": "3", "i": 71857, "v": "इत्युक्तः स तथा चक्रे नरेन्द्रेण यशस्विना । भीमसेनो महातेजा यमाभ्यां सह भारत ।।"},
{"c": "14.88", "n": "4", "i": 71858, "v": "अथाभ्यगच्छद्गोविन्दो वृष्णिभिः सह धर्मजम् । बलदेवं पुरस्कृत्य सर्वप्राणभृतां वरः ।।"},
{"c": "14.88", "n": "5", "i": 71859, "v": "युयुधानेन सहितः प्रद्युम्नेन गदेन च । निशठेनाथ साम्बेन तथैव कृतवर्मणा ।।"},
{"c": "14.88", "n": "6", "i": 71860, "v": "तेषामपि परां पूजां चक्रे भीमो महाभुजः । विविशुस्ते च वेश्मानि रत्नवन्ति नरर्षभाः ।।"},
{"c": "14.88", "n": "7", "i": 71861, "v": "युधिष्ठिरसमीपे तु कथान्ते मधुसूदनः । अर्जुनं कथयामास बहुसंग्रामकर्शितम् ।।"},
{"c": "14.88", "n": "8", "i": 71862, "v": "स तं पप्रच्छ कौन्तेयः पुनः पुनररिंदमम् । धर्मराड्भ्रातरं जिष्णुं समाचष्ट जगत्पतिः ।।"},
{"c": "14.88", "n": "9", "i": 71863, "v": "आगमद्द्वारकावासी ममाप्तः पुरुषो नृप । योऽद्राक्षीत्पाण्डवश्रेष्ठं बहुसंग्रामकर्शितम् ।।"},
{"c": "14.88", "n": "10", "i": 71864, "v": "समीपे च महाबाहुमाचष्ट च मम प्रभो । कुरु कार्याणि कौन्तेय हयमेधार्थसिद्धये ।।"},
{"c": "14.88", "n": "11", "i": 71865, "v": "इत्युक्तः प्रत्युवाचैनं धर्मराजो युधिष्ठिरः । दिष्ट्या स कुशली जिष्णुरुपयाति च माधव ।।"},
{"c": "14.88", "n": "12", "i": 71866, "v": "तव यत्संदिदेशासौ पाण्डवानां बलाग्रणीः । तदाख्यातुमिहेच्छामि भवता यदुनन्दन ।।"},
{"c": "14.88", "n": "13", "i": 71867, "v": "इत्युक्ते राजशार्दूल वृष्ण्यन्धकपतिस्तदा । प्रोवाचेदं वचो वाग्मी धर्मात्मानं युधिष्ठिरम् ।।"},
{"c": "14.88", "n": "14", "i": 71868, "v": "इदमाह महाराज पार्थवाक्यं नरः स माम् । वाच्यो युधिष्ठिरः कृष्ण काले वाक्यमिदं मम ।।"},
{"c": "14.88", "n": "15", "i": 71869, "v": "आगमिष्यन्ति राजानः सर्वतः कौरवान्प्रति । तेषामेकैकशः पूजा कार्येत्येतत्क्षमं हि नः ।।"},
{"c": "14.88", "n": "16", "i": 71870, "v": "इत्येतद्वचनाद्राजा विज्ञाप्यो मम मानद । न तदात्ययिकं हि स्याद्यदर्घ्यानयने भवेत् ।।"},
{"c": "14.88", "n": "17", "i": 71871, "v": "कर्तुमर्हति तद्राजा भवांश्चाप्यनुमन्यताम् । राजद्वेषाद्विनश्येयुर्नेमा राजन्प्रजाः पुनः ।।"},
{"c": "14.88", "n": "18", "i": 71872, "v": "इदमन्यच्च कौन्तेय वचः स पुरुषोऽब्रवीत् । धनंजयस्य नृपते तन्मे निगदतः शृणु ।।"},
{"c": "14.88", "n": "19", "i": 71873, "v": "उपयास्यति यज्ञं नो मणिपूरपतिर्नृपः । पुत्रो मम महातेजा दयितो बभ्रुवाहनः ।।"},
{"c": "14.88", "n": "20", "i": 71874, "v": "तं भवान्मदपेक्षार्थं विधिवत्प्रतिपूजयेत् । स हि भक्तोऽनुरक्तश्च मम नित्यमिति प्रभो ।।"},
{"c": "14.88", "n": "21", "i": 71875, "v": "इत्येतद्वचनं श्रुत्वा धर्मराजो युधिष्ठिरः । अभिनन्द्यास्य तद्वाक्यमिदं वचनमब्रवीत् ।।"},
{"c": "14.89", "t": "युधिष्ठिर उवाच ।"},
{"c": "14.89", "n": "1", "i": 71876, "v": "श्रुतं प्रियमिदं कृष्ण यत्त्वमर्हसि भाषितुम् । तन्मेऽमृतरसप्रख्यं मनो ह्लादयते विभो ।।"},
{"c": "14.89", "n": "2", "i": 71877, "v": "बहूनि किल युद्धानि विजयस्य नराधिपैः । पुनरासन्हृषीकेश तत्र तत्रेति मे श्रुतम् ।।"},
{"c": "14.89", "n": "3", "i": 71878, "v": "मन्निमित्तं हि स सदा पार्थः सुखविवर्जितः । अतीव विजयो धीमानिति मे दूयते मनः ।।"},
{"c": "14.89", "n": "4", "i": 71879, "v": "संचिन्तयामि वार्ष्णेय सदा कुन्तीसुतं रहः । किं नु तस्य शरीरेऽस्ति सर्वलक्षणपूजिते । अनिष्टं लक्षणं कृष्ण येन दुःखान्युपाश्नुते ।।"},
{"c": "14.89", "n": "5", "i": 71880, "v": "अतीव दुःखभागी स सततं कुन्तिनन्दनः । न च पश्यामि बीभत्सोर्निन्द्यं गात्रेषु किंचन । श्रोतव्यं चेन्मयैतद्वै तन्मे व्याख्यातुमर्हसि ।।"},
{"c": "14.89", "n": "6", "i": 71881, "v": "इत्युक्तः स हृषीकेशो ध्यात्वा सुमहदन्तरम् । राजानं भोजराजन्यवर्धनो विष्णुरब्रवीत् ।।"},
{"c": "14.89", "n": "7", "i": 71882, "v": "न ह्यस्य नृपते किंचिदनिष्टमुपलक्षये । ऋते पुरुषसिंहस्य पिण्डिकेऽस्यातिकायतः ।।"},
{"c": "14.89", "n": "8", "i": 71883, "v": "ताभ्यां स पुरुषव्याघ्रो नित्यमध्वसु युज्यते । न ह्यन्यदनुपश्यामि येनासौ दुःखभाग्जयः ।।"},
{"c": "14.89", "n": "9", "i": 71884, "v": "इत्युक्तः स कुरुश्रेष्ठस्तथ्यं कृष्णेन धीमता । प्रोवाच वृष्णिशार्दूलमेवमेतदिति प्रभो ।।"},
{"c": "14.89", "n": "10", "i": 71885, "v": "कृष्णा तु द्रौपदी कृष्णं तिर्यक्सासूयमैक्षत । प्रतिजग्राह तस्यास्तं प्रणयं चापि केशिहा । सख्युः सखा हृषीकेशः साक्षादिव धनंजयः ।।"},
{"c": "14.89", "n": "11", "i": 71886, "v": "तत्र भीमादयस्ते तु कुरवो यादवास्तथा । रेमुः श्रुत्वा विचित्रार्था धनंजयकथा विभो ।।"},
{"c": "14.89", "n": "12", "i": 71887, "v": "तथा कथयतामेव तेषामर्जुनसंकथाः । उपायाद्वचनान्मर्त्यो विजयस्य महात्मनः ।।"},
{"c": "14.89", "n": "13", "i": 71888, "v": "सोऽभिगम्य कुरुश्रेष्ठं नमस्कृत्य च बुद्धिमान् । उपायातं नरव्याघ्रमर्जुनं प्रत्यवेदयत् ।।"},
{"c": "14.89", "n": "14", "i": 71889, "v": "तच्छ्रुत्वा नृपतिस्तस्य हर्षबाष्पाकुलेक्षणः । प्रियाख्याननिमित्तं वै ददौ बहु धनं तदा ।।"},
{"c": "14.89", "n": "15", "i": 71890, "v": "ततो द्वितीये दिवसे महाञ्शब्दो व्यवर्धत । आयाति पुरुषव्याघ्रे पाण्डवानां धुरंधरे ।।"},
{"c": "14.89", "n": "16", "i": 71891, "v": "ततो रेणुः समुद्भूतो विबभौ तस्य वाजिनः । अभितो वर्तमानस्य यथोच्चैःश्रवसस्तथा ।।"},
{"c": "14.89", "n": "17", "i": 71892, "v": "तत्र हर्षकला वाचो नराणां शुश्रुवेऽर्जुनः । दिष्ट्यासि पार्थ कुशली धन्यो राजा युधिष्ठिरः ।।"},
{"c": "14.89", "n": "18", "i": 71893, "v": "कोऽन्यो हि पृथिवीं कृत्स्नामवजित्य सपार्थिवाम् । चारयित्वा हयश्रेष्ठमुपायायादृतेऽर्जुनम् ।।"},
{"c": "14.89", "n": "19", "i": 71894, "v": "ये व्यतीता महात्मानो राजानः सगरादयः । तेषामपीदृशं कर्म न किंचिदनुशुश्रुम ।।"},
{"c": "14.89", "n": "20", "i": 71895, "v": "नैतदन्ये करिष्यन्ति भविष्याः पृथिवीक्षितः । यत्त्वं कुरुकुलश्रेष्ठ दुष्करं कृतवानिह ।।"},
{"c": "14.89", "n": "21", "i": 71896, "v": "इत्येवं वदतां तेषां नॄणां श्रुतिसुखा गिरः । शृण्वन्विवेश धर्मात्मा फल्गुनो यज्ञसंस्तरम् ।।"},
{"c": "14.89", "n": "22", "i": 71897, "v": "ततो राजा सहामात्यः कृष्णश्च यदुनन्दनः । धृतराष्ट्रं पुरस्कृत्य ते तं प्रत्युद्ययुस्तदा ।।"},
{"c": "14.89", "n": "23", "i": 71898, "v": "सोऽभिवाद्य पितुः पादौ धर्मराजस्य धीमतः । भीमादींश्चापि संपूज्य पर्यष्वजत केशवम् ।।"},
{"c": "14.89", "n": "24", "i": 71899, "v": "तैः समेत्यार्चितस्तान्स प्रत्यर्च्य च यथाविधि । विशश्रामाथ धर्मात्मा तीरं लब्ध्वेव पारगः ।।"},
{"c": "14.89", "n": "25", "i": 71900, "v": "एतस्मिन्नेव काले तु स राजा बभ्रुवाहनः । मातृभ्यां सहितो धीमान्कुरूनभ्याजगाम ह ।।"},
{"c": "14.89", "n": "26", "i": 71901, "v": "स समेत्य कुरून्सर्वान्सर्वैस्तैरभिनन्दितः । प्रविवेश पितामह्याः कुन्त्या भवनमुत्तमम् ।।"},
{"c": "14.90", "t": "वैशंपायन उवाच ।"},
{"c": "14.90", "n": "1", "i": 71902, "v": "स प्रविश्य यथान्यायं पाण्डवानां निवेशनम् । पितामहीमभ्यवदत्साम्ना परमवल्गुना ।।"},
{"c": "14.90", "n": "2", "i": 71903, "v": "तथा चित्राङ्गदा देवी कौरव्यस्यात्मजापि च । पृथां कृष्णां च सहिते विनयेनाभिजग्मतुः । सुभद्रां च यथान्यायं याश्चान्याः कुरुयोषितः ।।"},
{"c": "14.90", "n": "3", "i": 71904, "v": "ददौ कुन्ती ततस्ताभ्यां रत्नानि विविधानि च । द्रौपदी च सुभद्रा च याश्चाप्यन्या ददुः स्त्रियः ।।"},
{"c": "14.90", "n": "4", "i": 71905, "v": "ऊषतुस्तत्र ते देव्यौ महार्हशयनासने । सुपूजिते स्वयं कुन्त्या पार्थस्य प्रियकाम्यया ।।"},
{"c": "14.90", "n": "5", "i": 71906, "v": "स च राजा महावीर्यः पूजितो बभ्रुवाहनः । धृतराष्ट्रं महीपालमुपतस्थे यथाविधि ।।"},
{"c": "14.90", "n": "6", "i": 71907, "v": "युधिष्ठिरं च राजानं भीमादींश्चापि पाण्डवान् । उपगम्य महातेजा विनयेनाभ्यवादयत् ।।"},
{"c": "14.90", "n": "7", "i": 71908, "v": "स तैः प्रेम्णा परिष्वक्तः पूजितश्च यथाविधि । धनं चास्मै ददुर्भूरि प्रीयमाणा महारथाः ।।"},
{"c": "14.90", "n": "8", "i": 71909, "v": "तथैव स महीपालः कृष्णं चक्रगदाधरम् । प्रद्युम्न इव गोविन्दं विनयेनोपतस्थिवान् ।।"},
{"c": "14.90", "n": "9", "i": 71910, "v": "तस्मै कृष्णो ददौ राज्ञे महार्हमभिपूजितम् । रथं हेमपरिष्कारं दिव्याश्वयुजमुत्तमम् ।।"},
{"c": "14.90", "n": "10", "i": 71911, "v": "धर्मराजश्च भीमश्च यमजौ फल्गुनस्तथा । पृथक्पृथगतीवैनं मानार्हं समपूजयन् ।।"},
{"c": "14.90", "n": "11", "i": 71912, "v": "ततस्तृतीये दिवसे सत्यवत्याः सुतो मुनिः । युधिष्ठिरं समभ्येत्य वाग्मी वचनमब्रवीत् ।।"},
{"c": "14.90", "n": "12", "i": 71913, "v": "अद्य प्रभृति कौन्तेय यजस्व समयो हि ते । मुहूर्तो यज्ञियः प्राप्तश्चोदयन्ति च याजकाः ।।"},
{"c": "14.90", "n": "13", "i": 71914, "v": "अहीनो नाम राजेन्द्र क्रतुस्तेऽयं विकल्पवान् । बहुत्वात्काञ्चनस्यास्य ख्यातो बहुसुवर्णकः ।।"},
{"c": "14.90", "n": "14", "i": 71915, "v": "एवमेव महाराज दक्षिणां त्रिगुणां कुरु । त्रित्वं व्रजतु ते राजन्ब्राह्मणा ह्यत्र कारणम् ।।"},
{"c": "14.90", "n": "15", "i": 71916, "v": "त्रीनश्वमेधानत्र त्वं संप्राप्य बहुदक्षिणान् । ज्ञातिवध्याकृतं पापं प्रहास्यसि नराधिप ।।"},
{"c": "14.90", "n": "16", "i": 71917, "v": "पवित्रं परमं ह्येतत्पावनानां च पावनम् । यदश्वमेधावभृथं प्राप्स्यसे कुरुनन्दन ।।"},
{"c": "14.90", "n": "17", "i": 71918, "v": "इत्युक्तः स तु तेजस्वी व्यासेनामिततेजसा । दीक्षां विवेश धर्मात्मा वाजिमेधाप्तये तदा । नराधिपः प्रायजत वाजिमेधं महाक्रतुम् ।।"},
{"c": "14.90", "n": "18", "i": 71919, "v": "तत्र वेदविदो राजंश्चक्रुः कर्माणि याजकाः । परिक्रमन्तः शास्त्रज्ञा विधिवत्साधुशिक्षिताः ।।"},
{"c": "14.90", "n": "19", "i": 71920, "v": "न तेषां स्खलितं तत्र नासीदपहुतं तथा । क्रमयुक्तं च युक्तं च चक्रुस्तत्र द्विजर्षभाः ।।"},
{"c": "14.90", "n": "20", "i": 71921, "v": "कृत्वा प्रवर्ग्यं धर्मज्ञा यथावद्द्विजसत्तमाः । चक्रुस्ते विधिवद्राजंस्तथैवाभिषवं द्विजाः ।।"},
{"c": "14.90", "n": "21", "i": 71922, "v": "अभिषूय ततो राजन्सोमं सोमपसत्तमाः । सवनान्यानुपूर्व्येण चक्रुः शास्त्रानुसारिणः ।।"},
{"c": "14.90", "n": "22", "i": 71923, "v": "न तत्र कृपणः कश्चिन्न दरिद्रो बभूव ह । क्षुधितो दुःखितो वापि प्राकृतो वापि मानवः ।।"},
{"c": "14.90", "n": "23", "i": 71924, "v": "भोजनं भोजनार्थिभ्यो दापयामास नित्यदा । भीमसेनो महातेजाः सततं राजशासनात् ।।"},
{"c": "14.90", "n": "24", "i": 71925, "v": "संस्तरे कुशलाश्चापि सर्वकर्माणि याजकाः । दिवसे दिवसे चक्रुर्यथाशास्त्रार्थचक्षुषः ।।"},
{"c": "14.90", "n": "25", "i": 71926, "v": "नाषडङ्गविदत्रासीत्सदस्यस्तस्य धीमतः । नाव्रतो नानुपाध्यायो न च वादाक्षमो द्विजः ।।"},
{"c": "14.90", "n": "26", "i": 71927, "v": "ततो यूपोच्छ्रये प्राप्ते षड्बैल्वान्भरतर्षभ । खादिरान्बिल्वसमितांस्तावतः सर्ववर्णिनः ।।"},
{"c": "14.90", "n": "27", "i": 71928, "v": "देवदारुमयौ द्वौ तु यूपौ कुरुपतेः क्रतौ । श्लेष्मातकमयं चैकं याजकाः समकारयन् ।।"},
{"c": "14.90", "n": "28", "i": 71929, "v": "शोभार्थं चापरान्यूपान्काञ्चनान्पुरुषर्षभ । स भीमः कारयामास धर्मराजस्य शासनात् ।।"},
{"c": "14.90", "n": "29", "i": 71930, "v": "ते व्यराजन्त राजर्षे वासोभिरुपशोभिताः । नरेन्द्राभिगता देवान्यथा सप्तर्षयो दिवि ।।"},
{"c": "14.90", "n": "30", "i": 71931, "v": "इष्टकाः काञ्चनीश्चात्र चयनार्थं कृताभवन् । शुशुभे चयनं तत्र दक्षस्येव प्रजापतेः ।।"},
{"c": "14.90", "n": "31", "i": 71932, "v": "चतुश्चित्यः स तस्यासीदष्टादशकरात्मकः । स रुक्मपक्षो निचितस्त्रिगुणो गरुडाकृतिः ।।"},
{"c": "14.90", "n": "32", "i": 71933, "v": "ततो नियुक्ताः पशवो यथाशास्त्रं मनीषिभिः । तं तं देवं समुद्दिश्य पक्षिणः पशवश्च ये ।।"},
{"c": "14.90", "n": "33", "i": 71934, "v": "ऋषभाः शास्त्रपठितास्तथा जलचराश्च ये । सर्वांस्तानभ्ययुञ्जंस्ते तत्राग्निचयकर्मणि ।।"},
{"c": "14.90", "n": "34", "i": 71935, "v": "यूपेषु नियतं चासीत्पशूनां त्रिशतं तथा । अश्वरत्नोत्तरं राज्ञः कौन्तेयस्य महात्मनः ।।"},
{"c": "14.90", "n": "35", "i": 71936, "v": "स यज्ञः शुशुभे तस्य साक्षाद्देवर्षिसंकुलः । गन्धर्वगणसंकीर्णः शोभितोऽप्सरसां गणैः ।।"},
{"c": "14.90", "n": "36", "i": 71937, "v": "स किंपुरुषगीतैश्च किंनरैरुपशोभितः । सिद्धविप्रनिवासैश्च समन्तादभिसंवृतः ।।"},
{"c": "14.90", "n": "37", "i": 71938, "v": "तस्मिन्सदसि नित्यास्तु व्यासशिष्या द्विजोत्तमाः । सर्वशास्त्रप्रणेतारः कुशला यज्ञकर्मसु ।।"},
{"c": "14.90", "n": "38", "i": 71939, "v": "नारदश्च बभूवात्र तुम्बुरुश्च महाद्युतिः । विश्वावसुश्चित्रसेनस्तथान्ये गीतकोविदाः ।।"},
{"c": "14.90", "n": "39", "i": 71940, "v": "गन्धर्वा गीतकुशला नृत्तेषु च विशारदाः । रमयन्ति स्म तान्विप्रान्यज्ञकर्मान्तरेष्वथ ।।"},
{"c": "14.91", "t": "वैशंपायन उवाच ।"},
{"c": "14.91", "n": "1", "i": 71941, "v": "शमयित्वा पशूनन्यान्विधिवद्द्विजसत्तमाः । तुरगं तं यथाशास्त्रमालभन्त द्विजातयः ।।"},
{"c": "14.91", "n": "2", "i": 71942, "v": "ततः संज्ञाप्य तुरगं विधिवद्याजकर्षभाः । उपसंवेशयन्राजंस्ततस्तां द्रुपदात्मजाम् । कलाभिस्तिसृभी राजन्यथाविधि मनस्विनीम् ।।"},
{"c": "14.91", "n": "3", "i": 71943, "v": "उद्धृत्य तु वपां तस्य यथाशास्त्रं द्विजर्षभाः । श्रपयामासुरव्यग्राः शास्त्रवद्भरतर्षभ ।।"},
{"c": "14.91", "n": "4", "i": 71944, "v": "तं वपाधूमगन्धं तु धर्मराजः सहानुजः । उपाजिघ्रद्यथान्यायं सर्वपाप्मापहं तदा ।।"},
{"c": "14.91", "n": "5", "i": 71945, "v": "शिष्टान्यङ्गानि यान्यासंस्तस्याश्वस्य नराधिप । तान्यग्नौ जुहुवुर्धीराः समस्ताः षोडशर्त्विजः ।।"},
{"c": "14.91", "n": "6", "i": 71946, "v": "संस्थाप्यैवं तस्य राज्ञस्तं क्रतुं शक्रतेजसः । व्यासः सशिष्यो भगवान्वर्धयामास तं नृपम् ।।"},
{"c": "14.91", "n": "7", "i": 71947, "v": "ततो युधिष्ठिरः प्रादात्सदस्येभ्यो यथाविधि । कोटीसहस्रं निष्काणां व्यासाय तु वसुंधराम् ।।"},
{"c": "14.91", "n": "8", "i": 71948, "v": "प्रतिगृह्य धरां राजन्व्यासः सत्यवतीसुतः । अब्रवीद्भरतश्रेष्ठं धर्मात्मानं युधिष्ठिरम् ।।"},
{"c": "14.91", "n": "9", "i": 71949, "v": "पृथिवी भवतस्त्वेषा संन्यस्ता राजसत्तम । निष्क्रयो दीयतां मह्यं ब्राह्मणा हि धनार्थिनः ।।"},
{"c": "14.91", "n": "10", "i": 71950, "v": "युधिष्ठिरस्तु तान्विप्रान्प्रत्युवाच महामनाः । भ्रातृभिः सहितो धीमान्मध्ये राज्ञां महात्मनाम् ।।"},
{"c": "14.91", "n": "11", "i": 71951, "v": "अश्वमेधे महायज्ञे पृथिवी दक्षिणा स्मृता । अर्जुनेन जिता सेयमृत्विग्भ्यः प्रापिता मया ।।"},
{"c": "14.91", "n": "12", "i": 71952, "v": "वनं प्रवेक्ष्ये विप्रेन्द्रा विभजध्वं महीमिमाम् । चतुर्धा पृथिवीं कृत्वा चातुर्होत्रप्रमाणतः ।।"},
{"c": "14.91", "n": "13", "i": 71953, "v": "नाहमादातुमिच्छामि ब्रह्मस्वं मुनिसत्तमाः । इदं हि मे मतं नित्यं भ्रातॄणां च ममानघाः ।।"},
{"c": "14.91", "n": "14", "i": 71954, "v": "इत्युक्तवति तस्मिंस्ते भ्रातरो द्रौपदी च सा । एवमेतदिति प्राहुस्तदभूद्रोमहर्षणम् ।।"},
{"c": "14.91", "n": "15", "i": 71955, "v": "ततोऽन्तरिक्षे वागासीत्साधु साध्विति भारत । तथैव द्विजसंघानां शंसतां विबभौ स्वनः ।।"},
{"c": "14.91", "n": "16", "i": 71956, "v": "द्वैपायनस्तथोक्तस्तु पुनरेव युधिष्ठिरम् । उवाच मध्ये विप्राणामिदं संपूजयन्मुनिः ।।"},
{"c": "14.91", "n": "17", "i": 71957, "v": "दत्तैषा भवता मह्यं तां ते प्रतिददाम्यहम् । हिरण्यं दीयतामेभ्यो द्विजातिभ्यो धरास्तु ते ।।"},
{"c": "14.91", "n": "18", "i": 71958, "v": "ततोऽब्रवीद्वासुदेवो धर्मराजं युधिष्ठिरम् । यथाह भगवान्व्यासस्तथा तत्कर्तुमर्हसि ।।"},
{"c": "14.91", "n": "19", "i": 71959, "v": "इत्युक्तः स कुरुश्रेष्ठः प्रीतात्मा भ्रातृभिः सह । कोटिकोटिकृतां प्रादाद्दक्षिणां त्रिगुणां क्रतोः ।।"},
{"c": "14.91", "n": "20", "i": 71960, "v": "न करिष्यति तल्लोके कश्चिदन्यो नराधिपः । यत्कृतं कुरुसिंहेन मरुत्तस्यानुकुर्वता ।।"},
{"c": "14.91", "n": "21", "i": 71961, "v": "प्रतिगृह्य तु तद्द्रव्यं कृष्णद्वैपायनः प्रभुः । ऋत्विग्भ्यः प्रददौ विद्वांश्चतुर्धा व्यभजंश्च ते ।।"},
{"c": "14.91", "n": "22", "i": 71962, "v": "पृथिव्या निष्क्रयं दत्त्वा तद्धिरण्यं युधिष्ठिरः । धूतपाप्मा जितस्वर्गो मुमुदे भ्रातृभिः सह ।।"},
{"c": "14.91", "n": "23", "i": 71963, "v": "ऋत्विजस्तमपर्यन्तं सुवर्णनिचयं तदा । व्यभजन्त द्विजातिभ्यो यथोत्साहं यथाबलम् ।।"},
{"c": "14.91", "n": "24", "i": 71964, "v": "यज्ञवाटे तु यत्किंचिद्धिरण्यमपि भूषणम् । तोरणानि च यूपांश्च घटाः पात्रीस्तथेष्टकाः । युधिष्ठिराभ्यनुज्ञाताः सर्वं तद्व्यभजन्द्विजाः ।।"},
{"c": "14.91", "n": "25", "i": 71965, "v": "अनन्तरं ब्राह्मणेभ्यः क्षत्रिया जह्रिरे वसु । तथा विट्शूद्रसंघाश्च तथान्ये म्लेच्छजातयः । कालेन महता जह्रुस्तत्सुवर्णं ततस्ततः ।।"},
{"c": "14.91", "n": "26", "i": 71966, "v": "ततस्ते ब्राह्मणाः सर्वे मुदिता जग्मुरालयान् । तर्पिता वसुना तेन धर्मराज्ञा महात्मना ।।"},
{"c": "14.91", "n": "27", "i": 71967, "v": "स्वमंशं भगवान्व्यासः कुन्त्यै पादाभिवादनात् । प्रददौ तस्य महतो हिरण्यस्य महाद्युतिः ।।"},
{"c": "14.91", "n": "28", "i": 71968, "v": "श्वशुरात्प्रीतिदायं तं प्राप्य सा प्रीतमानसा । चकार पुण्यं लोके तु सुमहान्तं पृथा तदा ।।"},
{"c": "14.91", "n": "29", "i": 71969, "v": "गत्वा त्ववभृथं राजा विपाप्मा भ्रातृभिः सह । सभाज्यमानः शुशुभे महेन्द्रो दैवतैरिव ।।"},
{"c": "14.91", "n": "30", "i": 71970, "v": "पाण्डवाश्च महीपालैः समेतैः संवृतास्तदा । अशोभन्त महाराज ग्रहास्तारागणैरिव ।।"},
{"c": "14.91", "n": "31", "i": 71971, "v": "राजभ्योऽपि ततः प्रादाद्रत्नानि विविधानि च । गजानश्वानलंकारान्स्त्रियो वस्त्राणि काञ्चनम् ।।"},
{"c": "14.91", "n": "32", "i": 71972, "v": "तद्धनौघमपर्यन्तं पार्थः पार्थिवमण्डले । विसृजञ्शुशुभे राजा यथा वैश्रवणस्तथा ।।"},
{"c": "14.91", "n": "33", "i": 71973, "v": "आनाय्य च तथा वीरं राजानं बभ्रुवाहनम् । प्रदाय विपुलं वित्तं गृहान्प्रास्थापयत्तदा ।।"},
{"c": "14.91", "n": "34", "i": 71974, "v": "दुःशलायाश्च तं पौत्रं बालकं पार्थिवर्षभ । स्वराज्ये पितृभिर्गुप्ते प्रीत्या समभिषेचयत् ।।"},
{"c": "14.91", "n": "35", "i": 71975, "v": "राज्ञश्चैवापि तान्सर्वान्सुविभक्तान्सुपूजितान् । प्रस्थापयामास वशी कुरुराजो युधिष्ठिरः ।।"},
{"c": "14.91", "n": "36", "i": 71976, "v": "एवं बभूव यज्ञः स धर्मराजस्य धीमतः । बह्वन्नधनरत्नौघः सुरामैरेयसागरः ।।"},
{"c": "14.91", "n": "37", "i": 71977, "v": "सर्पिःपङ्का ह्रदा यत्र बहवश्चान्नपर्वताः । रसालाकर्दमाः कुल्या बभूवुर्भरतर्षभ ।।"},
{"c": "14.91", "n": "38", "i": 71978, "v": "भक्ष्यषाण्डवरागाणां क्रियतां भुज्यतामिति । पशूनां वध्यतां चापि नान्तस्तत्र स्म दृश्यते ।।"},
{"c": "14.91", "n": "39", "i": 71979, "v": "मत्तोन्मत्तप्रमुदितं प्रगीतयुवतीजनम् । मृदङ्गशङ्खशब्दैश्च मनोरममभूत्तदा ।।"},
{"c": "14.91", "n": "40", "i": 71980, "v": "दीयतां भुज्यतां चेति दिवारात्रमवारितम् । तं महोत्सवसंकाशमतिहृष्टजनाकुलम् । कथयन्ति स्म पुरुषा नानादेशनिवासिनः ।।"},
{"c": "14.91", "n": "41", "i": 71981, "v": "वर्षित्वा धनधाराभिः कामै रत्नैर्धनैस्तथा । विपाप्मा भरतश्रेष्ठः कृतार्थः प्राविशत्पुरम् ।।"},
{"c": "14.92", "t": "जनमेजय उवाच ।"},
{"c": "14.92", "n": "1", "i": 71982, "v": "पितामहस्य मे यज्ञे धर्मपुत्रस्य धीमतः । यदाश्चर्यमभूत्किंचित्तद्भवान्वक्तुमर्हति ।।"},
{"c": "14.92", "t": "वैशंपायन उवाच ।"},
{"c": "14.92", "n": "2", "i": 71983, "v": "श्रूयतां राजशार्दूल महदाश्चर्यमुत्तमम् । अश्वमेधे महायज्ञे निवृत्ते यदभूद्विभो ।।"},
{"c": "14.92", "n": "3", "i": 71984, "v": "तर्पितेषु द्विजाग्र्येषु ज्ञातिसंबन्धिबन्धुषु । दीनान्धकृपणे चापि तदा भरतसत्तम ।।"},
{"c": "14.92", "n": "4", "i": 71985, "v": "घुष्यमाणे महादाने दिक्षु सर्वासु भारत । पतत्सु पुष्पवर्षेषु धर्मराजस्य मूर्धनि ।।"},
{"c": "14.92", "n": "5", "i": 71986, "v": "बिलान्निष्क्रम्य नकुलो रुक्मपार्श्वस्तदानघ । वज्राशनिसमं नादममुञ्चत विशां पते ।।"},
{"c": "14.92", "n": "6", "i": 71987, "v": "सकृदुत्सृज्य तं नादं त्रासयानो मृगद्विजान् । मानुषं वचनं प्राह धृष्टो बिलशयो महान् ।।"},
{"c": "14.92", "n": "7", "i": 71988, "v": "सक्तुप्रस्थेन वो नायं यज्ञस्तुल्यो नराधिपाः । उञ्छवृत्तेर्वदान्यस्य कुरुक्षेत्रनिवासिनः ।।"},
{"c": "14.92", "n": "8", "i": 71989, "v": "तस्य तद्वचनं श्रुत्वा नकुलस्य विशां पते । विस्मयं परमं जग्मुः सर्वे ते ब्राह्मणर्षभाः ।।"},
{"c": "14.92", "n": "9", "i": 71990, "v": "ततः समेत्य नकुलं पर्यपृच्छन्त ते द्विजाः । कुतस्त्वं समनुप्राप्तो यज्ञं साधुसमागमम् ।।"},
{"c": "14.92", "n": "10", "i": 71991, "v": "किं बलं परमं तुभ्यं किं श्रुतं किं परायणम् । कथं भवन्तं विद्याम यो नो यज्ञं विगर्हसे ।।"},
{"c": "14.92", "n": "11", "i": 71992, "v": "अविलुप्यागमं कृत्स्नं विधिज्ञैर्याजकैः कृतम् । यथागमं यथान्यायं कर्तव्यं च यथाकृतम् ।।"},
{"c": "14.92", "n": "12", "i": 71993, "v": "पूजार्हाः पूजिताश्चात्र विधिवच्छास्त्रचक्षुषा । मन्त्रपूतं हुतश्चाग्निर्दत्तं देयममत्सरम् ।।"},
{"c": "14.92", "n": "13", "i": 71994, "v": "तुष्टा द्विजर्षभाश्चात्र दानैर्बहुविधैरपि । क्षत्रियाश्च सुयुद्धेन श्राद्धैरपि पितामहाः ।।"},
{"c": "14.92", "n": "14", "i": 71995, "v": "पालनेन विशस्तुष्टाः कामैस्तुष्टा वरस्त्रियः । अनुक्रोशैस्तथा शूद्रा दानशेषैः पृथग्जनाः ।।"},
{"c": "14.92", "n": "15", "i": 71996, "v": "ज्ञातिसंबन्धिनस्तुष्टाः शौचेन च नृपस्य नः । देवा हविर्भिः पुण्यैश्च रक्षणैः शरणागताः ।।"},
{"c": "14.92", "n": "16", "i": 71997, "v": "यदत्र तथ्यं तद्ब्रूहि सत्यसंध द्विजातिषु । यथाश्रुतं यथादृष्टं पृष्टो ब्राह्मणकाम्यया ।।"},
{"c": "14.92", "n": "17", "i": 71998, "v": "श्रद्धेयवाक्यः प्राज्ञस्त्वं दिव्यं रूपं बिभर्षि च । समागतश्च विप्रैस्त्वं तत्त्वतो वक्तुमर्हसि ।।"},
{"c": "14.92", "n": "18", "i": 71999, "v": "इति पृष्टो द्विजैस्तैः स प्रहस्य नकुलोऽब्रवीत् । नैषानृता मया वाणी प्रोक्ता दर्पेण वा द्विजाः ।।"},
{"c": "14.92", "n": "19", "i": 72000, "v": "यन्मयोक्तमिदं किंचिद्युष्माभिश्चाप्युपश्रुतम् । सक्तुप्रस्थेन वो नायं यज्ञस्तुल्यो नराधिपाः । उञ्छवृत्तेर्वदान्यस्य कुरुक्षेत्रनिवासिनः ।।"},
{"c": "14.92", "n": "20", "i": 72001, "v": "इत्यवश्यं मयैतद्वो वक्तव्यं द्विजपुंगवाः । शृणुताव्यग्रमनसः शंसतो मे द्विजर्षभाः ।।"},
{"c": "14.92", "n": "21", "i": 72002, "v": "अनुभूतं च दृष्टं च यन्मयाद्भुतमुत्तमम् । उञ्छवृत्तेर्यथावृत्तं कुरुक्षेत्रनिवासिनः ।।"},
{"c": "14.92", "n": "22", "i": 72003, "v": "स्वर्गं येन द्विजः प्राप्तः सभार्यः ससुतस्नुषः । यथा चार्धं शरीरस्य ममेदं काञ्चनीकृतम् ।।"},
{"c": "14.93", "t": "नकुल उवाच ।"},
{"c": "14.93", "n": "1", "i": 72004, "v": "हन्त वो वर्तयिष्यामि दानस्य परमं फलम् । न्यायलब्धस्य सूक्ष्मस्य विप्रदत्तस्य यद्द्विजाः ।।"},
{"c": "14.93", "n": "2", "i": 72005, "v": "धर्मक्षेत्रे कुरुक्षेत्रे धर्मज्ञैर्बहुभिर्वृते । उञ्छवृत्तिर्द्विजः कश्चित्कापोतिरभवत्पुरा ।।"},
{"c": "14.93", "n": "3", "i": 72006, "v": "सभार्यः सह पुत्रेण सस्नुषस्तपसि स्थितः । वधूचतुर्थो वृद्धः स धर्मात्मा नियतेन्द्रियः ।।"},
{"c": "14.93", "n": "4", "i": 72007, "v": "षष्ठे काले तदा विप्रो भुङ्क्ते तैः सह सुव्रतः । षष्ठे काले कदाचिच्च तस्याहारो न विद्यते । भुङ्क्तेऽन्यस्मिन्कदाचित्स षष्ठे काले द्विजोत्तमः ।।"},
{"c": "14.93", "n": "5", "i": 72008, "v": "कपोतधर्मिणस्तस्य दुर्भिक्षे सति दारुणे । नाविद्यत तदा विप्राः संचयस्तान्निबोधत । क्षीणौषधिसमावायो द्रव्यहीनोऽभवत्तदा ।।"},
{"c": "14.93", "n": "6", "i": 72009, "v": "काले कालेऽस्य संप्राप्ते नैव विद्येत भोजनम् । क्षुधापरिगताः सर्वे प्रातिष्ठन्त तदा तु ते ।।"},
{"c": "14.93", "n": "7", "i": 72010, "v": "उञ्छंस्तदा शुक्लपक्षे मध्यं तपति भास्करे । उष्णार्तश्च क्षुधार्तश्च स विप्रस्तपसि स्थितः । उञ्छमप्राप्तवानेव सार्धं परिजनेन ह ।।"},
{"c": "14.93", "n": "8", "i": 72011, "v": "स तथैव क्षुधाविष्टः स्पृष्ट्वा तोयं यथाविधि । क्षपयामास तं कालं कृच्छ्रप्राणो द्विजोत्तमः ।।"},
{"c": "14.93", "n": "9", "i": 72012, "v": "अथ षष्ठे गते काले यवप्रस्थमुपार्जयत् । यवप्रस्थं च ते सक्तूनकुर्वन्त तपस्विनः ।।"},
{"c": "14.93", "n": "10", "i": 72013, "v": "कृतजप्याह्विकास्ते तु हुत्वा वह्निं यथाविधि । कुडवं कुडवं सर्वे व्यभजन्त तपस्विनः ।।"},
{"c": "14.93", "n": "11", "i": 72014, "v": "अथागच्छद्द्विजः कश्चिदतिथिर्भुञ्जतां तदा । ते तं दृष्ट्वातिथिं तत्र प्रहृष्टमनसोऽभवन् ।।"},
{"c": "14.93", "n": "12", "i": 72015, "v": "तेऽभिवाद्य सुखप्रश्नं पृष्ट्वा तमतिथिं तदा । विशुद्धमनसो दान्ताः श्रद्धादमसमन्विताः ।।"},
{"c": "14.93", "n": "13", "i": 72016, "v": "अनसूयवो गतक्रोधाः साधवो गतमत्सराः । त्यक्तमाना जितक्रोधा धर्मज्ञा द्विजसत्तमाः ।।"},
{"c": "14.93", "n": "14", "i": 72017, "v": "सब्रह्मचर्यं स्वं गोत्रं समाख्याय परस्परम् । कुटीं प्रवेशयामासुः क्षुधार्तमतिथिं तदा ।।"},
{"c": "14.93", "n": "15", "i": 72018, "v": "इदमर्घ्यं च पाद्यं च बृसी चेयं तवानघ । शुचयः सक्तवश्चेमे नियमोपार्जिताः प्रभो । प्रतिगृह्णीष्व भद्रं ते मया दत्ता द्विजोत्तम ।।"},
{"c": "14.93", "n": "16", "i": 72019, "v": "इत्युक्तः प्रतिगृह्याथ सक्तूनां कुडवं द्विजः । भक्षयामास राजेन्द्र न च तुष्टिं जगाम सः ।।"},
{"c": "14.93", "n": "17", "i": 72020, "v": "स उञ्छवृत्तिः तं प्रेक्ष्य क्षुधापरिगतं द्विजम् । आहारं चिन्तयामास कथं तुष्टो भवेदिति ।।"},
{"c": "14.93", "n": "18", "i": 72021, "v": "तस्य भार्याब्रवीद्राजन्मद्भागो दीयतामिति । गच्छत्वेष यथाकामं संतुष्टो द्विजसत्तमः ।।"},
{"c": "14.93", "n": "19", "i": 72022, "v": "इति ब्रुवन्तीं तां साध्वीं धर्मात्मा स द्विजर्षभः । क्षुधापरिगतां ज्ञात्वा सक्तूंस्तान्नाभ्यनन्दत ।।"},
{"c": "14.93", "n": "20", "i": 72023, "v": "जानन्वृद्धां क्षुधार्तां च श्रान्तां ग्लानां तपस्विनीम् । त्वगस्थिभूतां वेपन्तीं ततो भार्यामुवाच ताम् ।।"},
{"c": "14.93", "n": "21", "i": 72024, "v": "अपि कीटपतंगानां मृगाणां चैव शोभने । स्त्रियो रक्ष्याश्च पोष्याश्च नैवं त्वं वक्तुमर्हसि ।।"},
{"c": "14.93", "n": "22", "i": 72025, "v": "अनुकम्पितो नरो नार्या पुष्टो रक्षित एव च । प्रपतेद्यशसो दीप्तान्न च लोकानवाप्नुयात् ।।"},
{"c": "14.93", "n": "23", "i": 72026, "v": "इत्युक्ता सा ततः प्राह धर्मार्थौ नौ समौ द्विज । सक्तुप्रस्थचतुर्भागं गृहाणेमं प्रसीद मे ।।"},
{"c": "14.93", "n": "24", "i": 72027, "v": "सत्यं रतिश्च धर्मश्च स्वर्गश्च गुणनिर्जितः । स्त्रीणां पतिसमाधीनं काङ्क्षितं च द्विजोत्तम ।।"},
{"c": "14.93", "n": "25", "i": 72028, "v": "ऋतुर्मातुः पितुर्बीजं दैवतं परमं पतिः । भर्तुः प्रसादात्स्त्रीणां वै रतिः पुत्रफलं तथा ।।"},
{"c": "14.93", "n": "26", "i": 72029, "v": "पालनाद्धि पतिस्त्वं मे भर्तासि भरणान्मम । पुत्रप्रदानाद्वरदस्तस्मात्सक्तून्गृहाण मे ।।"},
{"c": "14.93", "n": "27", "i": 72030, "v": "जरापरिगतो वृद्धः क्षुधार्तो दुर्बलो भृशम् । उपवासपरिश्रान्तो यदा त्वमपि कर्शितः ।।"},
{"c": "14.93", "n": "28", "i": 72031, "v": "इत्युक्तः स तया सक्तून्प्रगृह्येदं वचोऽब्रवीत् । द्विज सक्तूनिमान्भूयः प्रतिगृह्णीष्व सत्तम ।।"},
{"c": "14.93", "n": "29", "i": 72032, "v": "स तान्प्रगृह्य भुक्त्वा च न तुष्टिमगमद्द्विजः । तमुञ्छवृत्तिरालक्ष्य ततश्चिन्तापरोऽभवत् ।।"},
{"c": "14.93", "t": "पुत्र उवाच ।"},
{"c": "14.93", "n": "30", "i": 72033, "v": "सक्तूनिमान्प्रगृह्य त्वं देहि विप्राय सत्तम । इत्येवं सुकृतं मन्ये तस्मादेतत्करोम्यहम् ।।"},
{"c": "14.93", "n": "31", "i": 72034, "v": "भवान्हि परिपाल्यो मे सर्वयत्नैर्द्विजोत्तम । साधूनां काङ्क्षितं ह्येतत्पितुर्वृद्धस्य पोषणम् ।।"},
{"c": "14.93", "n": "32", "i": 72035, "v": "पुत्रार्थो विहितो ह्येष स्थाविर्ये परिपालनम् । श्रुतिरेषा हि विप्रर्षे त्रिषु लोकेषु विश्रुता ।।"},
{"c": "14.93", "n": "33", "i": 72036, "v": "प्राणधारणमात्रेण शक्यं कर्तुं तपस्त्वया । प्राणो हि परमो धर्मः स्थितो देहेषु देहिनाम् ।।"},
{"c": "14.93", "t": "पितोवाच ।"},
{"c": "14.93", "n": "34", "i": 72037, "v": "अपि वर्षसहस्री त्वं बाल एव मतो मम । उत्पाद्य पुत्रं हि पिता कृतकृत्यो भवत्युत ।।"},
{"c": "14.93", "n": "35", "i": 72038, "v": "बालानां क्षुद्बलवती जानाम्येतदहं विभो । वृद्धोऽहं धारयिष्यामि त्वं बली भव पुत्रक ।।"},
{"c": "14.93", "n": "36", "i": 72039, "v": "जीर्णेन वयसा पुत्र न मा क्षुद्बाधतेऽपि च । दीर्घकालं तपस्तप्तं न मे मरणतो भयम् ।।"},
{"c": "14.93", "t": "पुत्र उवाच ।"},
{"c": "14.93", "n": "37", "i": 72040, "v": "अपत्यमस्मि ते पुत्रस्त्राणात्पुत्रो हि विश्रुतः । आत्मा पुत्रः स्मृतस्तस्मात्त्राह्यात्मानमिहात्मना ।।"},
{"c": "14.93", "t": "पितोवाच ।"},
{"c": "14.93", "n": "38", "i": 72041, "v": "रूपेण सदृशस्त्वं मे शीलेन च दमेन च । परीक्षितश्च बहुधा सक्तूनादद्मि ते ततः ।।"},
{"c": "14.93", "n": "39", "i": 72042, "v": "इत्युक्त्वादाय तान्सक्तून्प्रीतात्मा द्विजसत्तमः । प्रहसन्निव विप्राय स तस्मै प्रददौ तदा ।।"},
{"c": "14.93", "n": "40", "i": 72043, "v": "भुक्त्वा तानपि सक्तून्स नैव तुष्टो बभूव ह । उञ्छवृत्तिस्तु सव्रीडो बभूव द्विजसत्तमः ।।"},
{"c": "14.93", "n": "41", "i": 72044, "v": "तं वै वधूः स्थिता साध्वी ब्राह्मणप्रियकाम्यया । सक्तूनादाय संहृष्टा गुरुं तं वाक्यमब्रवीत् ।।"},
{"c": "14.93", "n": "42", "i": 72045, "v": "संतानात्तव संतानं मम विप्र भविष्यति । सक्तूनिमानतिथये गृहीत्वा त्वं प्रयच्छ मे ।।"},
{"c": "14.93", "n": "43", "i": 72046, "v": "तव प्रसवनिर्वृत्या मम लोकाः किलाक्षयाः । पौत्रेण तानवाप्नोति यत्र गत्वा न शोचति ।।"},
{"c": "14.93", "n": "44", "i": 72047, "v": "धर्माद्या हि यथा त्रेता वह्नित्रेता तथैव च । तथैव पुत्रपौत्राणां स्वर्गे त्रेता किलाक्षया ।।"},
{"c": "14.93", "n": "45", "i": 72048, "v": "पितॄंस्त्राणात्तारयति पुत्र इत्यनुशुश्रुम । पुत्रपौत्रैश्च नियतं साधुलोकानुपाश्नुते ।।"},
{"c": "14.93", "t": "श्वशुर उवाच ।"},
{"c": "14.93", "n": "46", "i": 72049, "v": "वातातपविशीर्णाङ्गीं त्वां विवर्णां निरीक्ष्य वै । कर्शितां सुव्रताचारे क्षुधाविह्वलचेतसम् ।।"},
{"c": "14.93", "n": "47", "i": 72050, "v": "कथं सक्तून्ग्रहीष्यामि भूत्वा धर्मोपघातकः । कल्याणवृत्ते कल्याणि नैवं त्वं वक्तुमर्हसि ।।"},
{"c": "14.93", "n": "48", "i": 72051, "v": "षष्ठे काले व्रतवतीं शीलशौचसमन्विताम् । कृच्छ्रवृत्तिं निराहारां द्रक्ष्यामि त्वां कथं न्वहम् ।।"},
{"c": "14.93", "n": "49", "i": 72052, "v": "बाला क्षुधार्ता नारी च रक्ष्या त्वं सततं मया । उपवासपरिश्रान्ता त्वं हि बान्धवनन्दिनी ।।"},
{"c": "14.93", "t": "स्नुषोवाच ।"},
{"c": "14.93", "n": "50", "i": 72053, "v": "गुरोर्मम गुरुस्त्वं वै यतो दैवतदैवतम् । देवातिदेवस्तस्मात्त्वं सक्तूनादत्स्व मे विभो ।।"},
{"c": "14.93", "n": "51", "i": 72054, "v": "देहः प्राणश्च धर्मश्च शुश्रूषार्थमिदं गुरोः । तव विप्र प्रसादेन लोकान्प्राप्स्याम्यभीप्सितान् ।।"},
{"c": "14.93", "n": "52", "i": 72055, "v": "अवेक्ष्या इति कृत्वा त्वं दृढभक्त्येति वा द्विज । चिन्त्या ममेयमिति वा सक्तूनादातुमर्हसि ।।"},
{"c": "14.93", "t": "श्वशुर उवाच ।"},
{"c": "14.93", "n": "53", "i": 72056, "v": "अनेन नित्यं साध्वी त्वं शीलवृत्तेन शोभसे । या त्वं धर्मव्रतोपेता गुरुवृत्तिमवेक्षसे ।।"},
{"c": "14.93", "n": "54", "i": 72057, "v": "तस्मात्सक्तून्ग्रहीष्यामि वधूर्नार्हसि वञ्चनाम् । गणयित्वा महाभागे त्वं हि धर्मभृतां वरा ।।"},
{"c": "14.93", "n": "55", "i": 72058, "v": "इत्युक्त्वा तानुपादाय सक्तून्प्रादाद्द्विजातये । ततस्तुष्टोऽभवद्विप्रस्तस्य साधोर्महात्मनः ।।"},
{"c": "14.93", "n": "56", "i": 72059, "v": "प्रीतात्मा स तु तं वाक्यमिदमाह द्विजर्षभम् । वाग्मी तदा द्विजश्रेष्ठो धर्मः पुरुषविग्रहः ।।"},
{"c": "14.93", "n": "57", "i": 72060, "v": "शुद्धेन तव दानेन न्यायोपात्तेन यत्नतः । यथाशक्ति विमुक्तेन प्रीतोऽस्मि द्विजसत्तम ।।"},
{"c": "14.93", "n": "58", "i": 72061, "v": "अहो दानं घुष्यते ते स्वर्गे स्वर्गनिवासिभिः । गगनात्पुष्पवर्षं च पश्यस्व पतितं भुवि ।।"},
{"c": "14.93", "n": "59", "i": 72062, "v": "सुरर्षिदेवगन्धर्वा ये च देवपुरःसराः । स्तुवन्तो देवदूताश्च स्थिता दानेन विस्मिताः ।।"},
{"c": "14.93", "n": "60", "i": 72063, "v": "ब्रह्मर्षयो विमानस्था ब्रह्मलोकगताश्च ये । काङ्क्षन्ते दर्शनं तुभ्यं दिवं गच्छ द्विजर्षभ ।।"},
{"c": "14.93", "n": "61", "i": 72064, "v": "पितृलोकगताः सर्वे तारिताः पितरस्त्वया । अनागताश्च बहवः सुबहूनि युगानि च ।।"},
{"c": "14.93", "n": "62", "i": 72065, "v": "ब्रह्मचर्येण यज्ञेन दानेन तपसा तथा । अगह्वरेण धर्मेण तस्माद्गच्छ दिवं द्विज ।।"},
{"c": "14.93", "n": "63", "i": 72066, "v": "श्रद्धया परया यस्त्वं तपश्चरसि सुव्रत । तस्माद्देवास्तवानेन प्रीता द्विजवरोत्तम ।।"},
{"c": "14.93", "n": "64", "i": 72067, "v": "सर्वस्वमेतद्यस्मात्ते त्यक्तं शुद्धेन चेतसा । कृच्छ्रकाले ततः स्वर्गो जितोऽयं तव कर्मणा ।।"},
{"c": "14.93", "n": "65", "i": 72068, "v": "क्षुधा निर्णुदति प्रज्ञां धर्म्यां बुद्धिं व्यपोहति । क्षुधापरिगतज्ञानो धृतिं त्यजति चैव ह ।।"},
{"c": "14.93", "n": "66", "i": 72069, "v": "बुभुक्षां जयते यस्तु स स्वर्गं जयते ध्रुवम् । यदा दानरुचिर्भवति तदा धर्मो न सीदति ।।"},
{"c": "14.93", "n": "67", "i": 72070, "v": "अनवेक्ष्य सुतस्नेहं कलत्रस्नेहमेव च । धर्ममेव गुरुं ज्ञात्वा तृष्णा न गणिता त्वया ।।"},
{"c": "14.93", "n": "68", "i": 72071, "v": "द्रव्यागमो नृणां सूक्ष्मः पात्रे दानं ततः परम् । कालः परतरो दानाच्छ्रद्धा चापि ततः परा ।।"},
{"c": "14.93", "n": "69", "i": 72072, "v": "स्वर्गद्वारं सुसूक्ष्मं हि नरैर्मोहान्न दृश्यते । स्वर्गार्गलं लोभबीजं रागगुप्तं दुरासदम् ।।"},
{"c": "14.93", "n": "70", "i": 72073, "v": "तत्तु पश्यन्ति पुरुषा जितक्रोधा जितेन्द्रियाः । ब्राह्मणास्तपसा युक्ता यथाशक्तिप्रदायिनः ।।"},
{"c": "14.93", "n": "71", "i": 72074, "v": "सहस्रशक्तिश्च शतं शतशक्तिर्दशापि च । दद्यादपश्च यः शक्त्या सर्वे तुल्यफलाः स्मृताः ।।"},
{"c": "14.93", "n": "72", "i": 72075, "v": "रन्तिदेवो हि नृपतिरपः प्रादादकिंचनः । शुद्धेन मनसा विप्र नाकपृष्ठं ततो गतः ।।"},
{"c": "14.93", "n": "73", "i": 72076, "v": "न धर्मः प्रीयते तात दानैर्दत्तैर्महाफलैः । न्यायलब्धैर्यथा सूक्ष्मैः श्रद्धापूतैः स तुष्यति ।।"},
{"c": "14.93", "n": "74", "i": 72077, "v": "गोप्रदानसहस्राणि द्विजेभ्योऽदान्नृगो नृपः । एकां दत्त्वा स पारक्यां नरकं समवाप्तवान् ।।"},
{"c": "14.93", "n": "75", "i": 72078, "v": "आत्ममांसप्रदानेन शिबिरौशीनरो नृपः । प्राप्य पुण्यकृताँल्लोकान्मोदते दिवि सुव्रतः ।।"},
{"c": "14.93", "n": "76", "i": 72079, "v": "विभवे न नृणां पुण्यं स्वशक्त्या स्वर्जितं सताम् । न यज्ञैर्विविधैर्विप्र यथान्यायेन संचितैः ।।"},
{"c": "14.93", "n": "77", "i": 72080, "v": "क्रोधो दानफलं हन्ति लोभात्स्वर्गं न गच्छति । न्यायवृत्तिर्हि तपसा दानवित्स्वर्गमश्नुते ।।"},
{"c": "14.93", "n": "78", "i": 72081, "v": "न राजसूयैर्बहुभिरिष्ट्वा विपुलदक्षिणैः । न चाश्वमेधैर्बहुभिः फलं सममिदं तव ।।"},
{"c": "14.93", "n": "79", "i": 72082, "v": "सक्तुप्रस्थेन हि जितो ब्रह्मलोकस्त्वयानघ । विरजो ब्रह्मभवनं गच्छ विप्र यथेच्छकम् ।।"},
{"c": "14.93", "n": "80", "i": 72083, "v": "सर्वेषां वो द्विजश्रेष्ठ दिव्यं यानमुपस्थितम् । आरोहत यथाकामं धर्मोऽस्मि द्विज पश्य माम् ।।"},
{"c": "14.93", "n": "81", "i": 72084, "v": "पावितो हि त्वया देहो लोके कीर्तिः स्थिरा च ते । सभार्यः सहपुत्रश्च सस्नुषश्च दिवं व्रज ।।"},
{"c": "14.93", "n": "82", "i": 72085, "v": "इत्युक्तवाक्यो धर्मेण यानमारुह्य स द्विजः । सभार्यः ससुतश्चापि सस्नुषश्च दिवं ययौ ।।"},
{"c": "14.93", "n": "83", "i": 72086, "v": "तस्मिन्विप्रे गते स्वर्गं ससुते सस्नुषे तदा । भार्याचतुर्थे धर्मज्ञे ततोऽहं निःसृतो बिलात् ।।"},
{"c": "14.93", "n": "84", "i": 72087, "v": "ततस्तु सक्तुगन्धेन क्लेदेन सलिलस्य च । दिव्यपुष्पावमर्दाच्च साधोर्दानलवैश्च तैः । विप्रस्य तपसा तस्य शिरो मे काञ्चनीकृतम् ।।"},
{"c": "14.93", "n": "85", "i": 72088, "v": "तस्य सत्याभिसंधस्य सूक्ष्मदानेन चैव ह । शरीरार्धं च मे विप्राः शातकुम्भमयं कृतम् । पश्यतेदं सुविपुलं तपसा तस्य धीमतः ।।"},
{"c": "14.93", "n": "86", "i": 72089, "v": "कथमेवंविधं मे स्यादन्यत्पार्श्वमिति द्विजाः । तपोवनानि यज्ञांश्च हृष्टोऽभ्येमि पुनः पुनः ।।"},
{"c": "14.93", "n": "87", "i": 72090, "v": "यज्ञं त्वहमिमं श्रुत्वा कुरुराजस्य धीमतः । आशया परया प्राप्तो न चाहं काञ्चनीकृतः ।।"},
{"c": "14.93", "n": "88", "i": 72091, "v": "ततो मयोक्तं तद्वाक्यं प्रहस्य द्विजसत्तमाः । सक्तुप्रस्थेन यज्ञोऽयं संमितो नेति सर्वथा ।।"},
{"c": "14.93", "n": "89", "i": 72092, "v": "सक्तुप्रस्थलवैस्तैर्हि तदाहं काञ्चनीकृतः । न हि यज्ञो महानेष सदृशस्तैर्मतो मम ।।"},
{"c": "14.93", "t": "वैशंपायन उवाच ।"},
{"c": "14.93", "n": "90", "i": 72093, "v": "इत्युक्त्वा नकुलः सर्वान्यज्ञे द्विजवरांस्तदा । जगामादर्शनं राजन्विप्रास्ते च ययुर्गृहान् ।।"},
{"c": "14.93", "n": "91", "i": 72094, "v": "एतत्ते सर्वमाख्यातं मया परपुरंजय । यदाश्चर्यमभूत्तस्मिन्वाजिमेधे महाक्रतौ ।।"},
{"c": "14.93", "n": "92", "i": 72095, "v": "न विस्मयस्ते नृपते यज्ञे कार्यः कथंचन । ऋषिकोटिसहस्राणि तपोभिर्ये दिवं गताः ।।"},
{"c": "14.93", "n": "93", "i": 72096, "v": "अद्रोहः सर्वभूतेषु संतोषः शीलमार्जवम् । तपो दमश्च सत्यं च दानं चेति समं मतम् ।।"},
{"c": "14.94", "t": "जनमेजय उवाच ।"},
{"c": "14.94", "n": "1", "i": 72097, "v": "यज्ञे सक्ता नृपतयस्तपःसक्ता महर्षयः । शान्तिव्यवसिता विप्राः शमो दम इति प्रभो ।।"},
{"c": "14.94", "n": "2", "i": 72098, "v": "तस्माद्यज्ञफलैस्तुल्यं न किंचिदिह विद्यते । इति मे वर्तते बुद्धिस्तथा चैतदसंशयम् ।।"},
{"c": "14.94", "n": "3", "i": 72099, "v": "यज्ञैरिष्ट्वा हि बहवो राजानो द्विजसत्तम । इह कीर्तिं परां प्राप्य प्रेत्य स्वर्गमितो गताः ।।"},
{"c": "14.94", "n": "4", "i": 72100, "v": "देवराजः सहस्राक्षः क्रतुभिर्भूरिदक्षिणैः । देवराज्यं महातेजाः प्राप्तवानखिलं विभुः ।।"},
{"c": "14.94", "n": "5", "i": 72101, "v": "यथा युधिष्ठिरो राजा भीमार्जुनपुरःसरः । सदृशो देवराजेन समृद्ध्या विक्रमेण च ।।"},
{"c": "14.94", "n": "6", "i": 72102, "v": "अथ कस्मात्स नकुलो गर्हयामास तं क्रतुम् । अश्वमेधं महायज्ञं राज्ञस्तस्य महात्मनः ।।"},
{"c": "14.94", "t": "वैशंपायन उवाच ।"},
{"c": "14.94", "n": "7", "i": 72103, "v": "यज्ञस्य विधिमग्र्यं वै फलं चैव नरर्षभ । गदतः शृणु मे राजन्यथावदिह भारत ।।"},
{"c": "14.94", "n": "8", "i": 72104, "v": "पुरा शक्रस्य यजतः सर्व ऊचुर्महर्षयः । ऋत्विक्षु कर्मव्यग्रेषु वितते यज्ञकर्मणि ।।"},
{"c": "14.94", "n": "9", "i": 72105, "v": "हूयमाने तथा वह्नौ होत्रे बहुगुणान्विते । देवेष्वाहूयमानेषु स्थितेषु परमर्षिषु ।।"},
{"c": "14.94", "n": "10", "i": 72106, "v": "सुप्रतीतैस्तदा विप्रैः स्वागमैः सुस्वनैर्नृप । अश्रान्तैश्चापि लघुभिरध्वर्युवृषभैस्तथा ।।"},
{"c": "14.94", "n": "11", "i": 72107, "v": "आलम्भसमये तस्मिन्गृहीतेषु पशुष्वथ । महर्षयो महाराज संबभूवुः कृपान्विताः ।।"},
{"c": "14.94", "n": "12", "i": 72108, "v": "ततो दीनान्पशून्दृष्ट्वा ऋषयस्ते तपोधनाः । ऊचुः शक्रं समागम्य नायं यज्ञविधिः शुभः ।।"},
{"c": "14.94", "n": "13", "i": 72109, "v": "अपविज्ञानमेतत्ते महान्तं धर्ममिच्छतः । न हि यज्ञे पशुगणा विधिदृष्टाः पुरंदर ।।"},
{"c": "14.94", "n": "14", "i": 72110, "v": "धर्मोपघातकस्त्वेष समारम्भस्तव प्रभो । नायं धर्मकृतो धर्मो न हिंसा धर्म उच्यते ।।"},
{"c": "14.94", "n": "15", "i": 72111, "v": "आगमेनैव ते यज्ञं कुर्वन्तु यदि हेच्छसि । विधिदृष्टेन यज्ञेन धर्मस्ते सुमहान्भवेत् ।।"},
{"c": "14.94", "n": "16", "i": 72112, "v": "यज बीजैः सहस्राक्ष त्रिवर्षपरमोषितैः । एष धर्मो महाञ्शक्र चिन्त्यमानोऽधिगम्यते ।।"},
{"c": "14.94", "n": "17", "i": 72113, "v": "शतक्रतुस्तु तद्वाक्यमृषिभिस्तत्त्वदर्शिभिः । उक्तं न प्रतिजग्राह मानमोहवशानुगः ।।"},
{"c": "14.94", "n": "18", "i": 72114, "v": "तेषां विवादः सुमहाञ्जज्ञे शक्रमहर्षिणाम् । जङ्गमैः स्थावरैर्वापि यष्टव्यमिति भारत ।।"},
{"c": "14.94", "n": "19", "i": 72115, "v": "ते तु खिन्ना विवादेन ऋषयस्तत्त्वदर्शिनः । ततः संधाय शक्रेण पप्रच्छुर्नृपतिं वसुम् ।।"},
{"c": "14.94", "n": "20", "i": 72116, "v": "महाभाग कथं यज्ञेष्वागमो नृपते स्मृतः । यष्टव्यं पशुभिर्मेध्यैरथो बीजैरजैरपि ।।"},
{"c": "14.94", "n": "21", "i": 72117, "v": "तच्छ्रुत्वा तु वचस्तेषामविचार्य बलाबलम् । यथोपनीतैर्यष्टव्यमिति प्रोवाच पार्थिवः ।।"},
{"c": "14.94", "n": "22", "i": 72118, "v": "एवमुक्त्वा स नृपतिः प्रविवेश रसातलम् । उक्त्वेह वितथं राजंश्चेदीनामीश्वरः प्रभुः ।।"},
{"c": "14.94", "n": "23", "i": 72119, "v": "अन्यायोपगतं द्रव्यमतीतं यो ह्यपण्डितः । धर्माभिकाङ्क्षी यजते न धर्मफलमश्नुते ।।"},
{"c": "14.94", "n": "24", "i": 72120, "v": "धर्मवैतंसिको यस्तु पापात्मा पुरुषस्तथा । ददाति दानं विप्रेभ्यो लोकविश्वासकारकम् ।।"},
{"c": "14.94", "n": "25", "i": 72121, "v": "पापेन कर्मणा विप्रो धनं लब्ध्वा निरङ्कुशः । रागमोहान्वितः सोऽन्ते कलुषां गतिमाप्नुते ।।"},
{"c": "14.94", "n": "26", "i": 72122, "v": "तेन दत्तानि दानानि पापेन हतबुद्धिना । तानि सत्त्वमनासाद्य नश्यन्ति विपुलान्यपि ।।"},
{"c": "14.94", "n": "27", "i": 72123, "v": "तस्याधर्मप्रवृत्तस्य हिंसकस्य दुरात्मनः । दाने न कीर्तिर्भवति प्रेत्य चेह च दुर्मतेः ।।"},
{"c": "14.94", "n": "28", "i": 72124, "v": "अपि संचयबुद्धिर्हि लोभमोहवशंगतः । उद्वेजयति भूतानि हिंसया पापचेतनः ।।"},
{"c": "14.94", "n": "29", "i": 72125, "v": "एवं लब्ध्वा धनं लोभाद्यजते यो ददाति च । स कृत्वा कर्मणा तेन न सिध्यति दुरागमात् ।।"},
{"c": "14.94", "n": "30", "i": 72126, "v": "उञ्छं मूलं फलं शाकमुदपात्रं तपोधनाः । दानं विभवतो दत्त्वा नराः स्वर्यान्ति धर्मिणः ।।"},
{"c": "14.94", "n": "31", "i": 72127, "v": "एष धर्मो महांस्त्यागो दानं भूतदया तथा । ब्रह्मचर्यं तथा सत्यमनुक्रोशो धृतिः क्षमा । सनातनस्य धर्मस्य मूलमेतत्सनातनम् ।।"},
{"c": "14.94", "n": "32", "i": 72128, "v": "श्रूयन्ते हि पुरा विप्रा विश्वामित्रादयो नृपाः । विश्वामित्रोऽसितश्चैव जनकश्च महीपतिः । कक्षसेनार्ष्टिषेणौ च सिन्धुद्वीपश्च पार्थिवः ।।"},
{"c": "14.94", "n": "33", "i": 72129, "v": "एते चान्ये च बहवः सिद्धिं परमिकां गताः । नृपाः सत्यैश्च दानैश्च न्यायलब्धैस्तपोधनाः ।।"},
{"c": "14.94", "n": "34", "i": 72130, "v": "ब्राह्मणाः क्षत्रिया वैश्याः शूद्रा ये चाश्रितास्तपः । दानधर्माग्निना शुद्धास्ते स्वर्गं यान्ति भारत ।।"},
{"c": "14.95", "t": "जनमेजय उवाच ।"},
{"c": "14.95", "n": "1", "i": 72131, "v": "धर्मागतेन त्यागेन भगवन्सर्वमस्ति चेत् । एतन्मे सर्वमाचक्ष्व कुशलो ह्यसि भाषितुम् ।।"},
{"c": "14.95", "n": "2", "i": 72132, "v": "ततोञ्छवृत्तेर्यद्वृत्तं सक्तुदाने फलं महत् । कथितं मे महद्ब्रह्मंस्तथ्यमेतदसंशयम् ।।"},
{"c": "14.95", "n": "3", "i": 72133, "v": "कथं हि सर्वयज्ञेषु निश्चयः परमो भवेत् । एतदर्हसि मे वक्तुं निखिलेन द्विजर्षभ ।।"},
{"c": "14.95", "t": "वैशंपायन उवाच ।"},
{"c": "14.95", "n": "4", "i": 72134, "v": "अत्राप्युदाहरन्तीममितिहासं पुरातनम् । अगस्त्यस्य महायज्ञे पुरावृत्तमरिंदम ।।"},
{"c": "14.95", "n": "5", "i": 72135, "v": "पुरागस्त्यो महातेजा दीक्षां द्वादशवार्षिकीम् । प्रविवेश महाराज सर्वभूतहिते रतः ।।"},
{"c": "14.95", "n": "6", "i": 72136, "v": "तत्राग्निकल्पा होतार आसन्सत्रे महात्मनः । मूलाहारा निराहाराः साश्मकुट्टा मरीचिपाः ।।"},
{"c": "14.95", "n": "7", "i": 72137, "v": "परिघृष्टिका वैघसिकाः संप्रक्षालास्तथैव च । यतयो भिक्षवश्चात्र बभूवुः पर्यवस्थिताः ।।"},
{"c": "14.95", "n": "8", "i": 72138, "v": "सर्वे प्रत्यक्षधर्माणो जितक्रोधा जितेन्द्रियाः । दमे स्थिताश्च ते सर्वे दम्भमोहविवर्जिताः ।।"},
{"c": "14.95", "n": "9", "i": 72139, "v": "वृत्ते शुद्धे स्थिता नित्यमिन्द्रियैश्चाप्यवाहिताः । उपासते स्म तं यज्ञं भुञ्जानास्ते महर्षयः ।।"},
{"c": "14.95", "n": "10", "i": 72140, "v": "यथाशक्त्या भगवता तदन्नं समुपार्जितम् । तस्मिन्सत्रे तु यत्किंचिदयोग्यं तत्र नाभवत् । तथा ह्यनेकैर्मुनिभिर्महान्तः क्रतवः कृताः ।।"},
{"c": "14.95", "n": "11", "i": 72141, "v": "एवंविधेस्त्वगस्त्यस्य वर्तमाने महाध्वरे । न ववर्ष सहस्राक्षस्तदा भरतसत्तम ।।"},
{"c": "14.95", "n": "12", "i": 72142, "v": "ततः कर्मान्तरे राजन्नगस्त्यस्य महात्मनः । कथेयमभिनिर्वृत्ता मुनीनां भावितात्मनाम् ।।"},
{"c": "14.95", "n": "13", "i": 72143, "v": "अगस्त्यो यजमानोऽसौ ददात्यन्नं विमत्सरः । न च वर्षति पर्जन्यः कथमन्नं भविष्यति ।।"},
{"c": "14.95", "n": "14", "i": 72144, "v": "सत्रं चेदं महद्विप्रा मुनेर्द्वादशवार्षिकम् । न वर्षिष्यति देवश्च वर्षाण्येतानि द्वादश ।।"},
{"c": "14.95", "n": "15", "i": 72145, "v": "एतद्भवन्तः संचिन्त्य महर्षेरस्य धीमतः । अगस्त्यस्यातितपसः कर्तुमर्हन्त्यनुग्रहम् ।।"},
{"c": "14.95", "n": "16", "i": 72146, "v": "इत्येवमुक्ते वचने ततोऽगस्त्यः प्रतापवान् । प्रोवाचेदं वचो वाग्मी प्रसाद्य शिरसा मुनीन् ।।"},
{"c": "14.95", "n": "17", "i": 72147, "v": "यदि द्वादशवर्षाणि न वर्षिष्यति वासवः । चिन्तायज्ञं करिष्यामि विधिरेष सनातनः ।।"},
{"c": "14.95", "n": "18", "i": 72148, "v": "यदि द्वादशवर्षाणि न वर्षिष्यति वासवः । व्यायामेनाहरिष्यामि यज्ञानन्यानतिव्रतान् ।।"},
{"c": "14.95", "n": "19", "i": 72149, "v": "बीजयज्ञो मयायं वै बहुवर्षसमाचितः । बीजैः कृतैः करिष्ये च नात्र विघ्नो भविष्यति ।।"},
{"c": "14.95", "n": "20", "i": 72150, "v": "नेदं शक्यं वृथा कर्तुं मम सत्रं कथंचन । वर्षिष्यतीह वा देवो न वा देवो भविष्यति ।।"},
{"c": "14.95", "n": "21", "i": 72151, "v": "अथ वाभ्यर्थनामिन्द्रः कुर्यान्न त्विह कामतः । स्वयमिन्द्रो भविष्यामि जीवयिष्यामि च प्रजाः ।।"},
{"c": "14.95", "n": "22", "i": 72152, "v": "यो यदाहारजातश्च स तथैव भविष्यति । विशेषं चैव कर्तास्मि पुनः पुनरतीव हि ।।"},
{"c": "14.95", "n": "23", "i": 72153, "v": "अद्येह स्वर्णमभ्येतु यच्चान्यद्वसु दुर्लभम् । त्रिषु लोकेषु यच्चास्ति तदिहागच्छतां स्वयम् ।।"},
{"c": "14.95", "n": "24", "i": 72154, "v": "दिव्याश्चाप्सरसां संघाः सगन्धर्वाः सकिंनराः । विश्वावसुश्च ये चान्ये तेऽप्युपासन्तु वः सदा ।।"},
{"c": "14.95", "n": "25", "i": 72155, "v": "उत्तरेभ्यः कुरुभ्यश्च यत्किंचिद्वसु विद्यते । सर्वं तदिह यज्ञे मे स्वयमेवोपतिष्ठतु । स्वर्गं स्वर्गसदश्चैव धर्मश्च स्वयमेव तु ।।"},
{"c": "14.95", "n": "26", "i": 72156, "v": "इत्युक्ते सर्वमेवैतदभवत्तस्य धीमतः । ततस्ते मुनयो दृष्ट्वा मुनेस्तस्य तपोबलम् । विस्मिता वचनं प्राहुरिदं सर्वे महार्थवत् ।।"},
{"c": "14.95", "n": "27", "i": 72157, "v": "प्रीताः स्म तव वाक्येन न त्विच्छामस्तपोव्ययम् । स्वैरेव यज्ञैस्तुष्टाः स्मो न्यायेनेच्छामहे वयम् ।।"},
{"c": "14.95", "n": "28", "i": 72158, "v": "यज्ञान्दीक्षास्तथा होमान्यच्चान्यन्मृगयामहे । तन्नोऽस्तु स्वकृतैर्यज्ञैर्नान्यतो मृगयामहे ।।"},
{"c": "14.95", "n": "29", "i": 72159, "v": "न्यायेनोपार्जिताहाराः स्वकर्मनिरता वयम् । वेदांश्च ब्रह्मचर्येण न्यायतः प्रार्थयामहे ।।"},
{"c": "14.95", "n": "30", "i": 72160, "v": "न्यायेनोत्तरकालं च गृहेभ्यो निःसृता वयम् । धर्मदृष्टैर्विधिद्वारैस्तपस्तप्स्यामहे वयम् ।।"},
{"c": "14.95", "n": "31", "i": 72161, "v": "भवतः सम्यगेषा हि बुद्धिर्हिंसाविवर्जिता । एतामहिंसां यज्ञेषु ब्रूयास्त्वं सततं प्रभो ।।"},
{"c": "14.95", "n": "32", "i": 72162, "v": "प्रीतास्ततो भविष्यामो वयं द्विजवरोत्तम । विसर्जिताः समाप्तौ च सत्रादस्माद्व्रजामहे ।।"},
{"c": "14.95", "t": "वैशंपायन उवाच ।"},
{"c": "14.95", "n": "33", "i": 72163, "v": "तथा कथयतामेव देवराजः पुरंदरः । ववर्ष सुमहातेजा दृष्ट्वा तस्य तपोबलम् ।।"},
{"c": "14.95", "n": "34", "i": 72164, "v": "असमाप्तौ च यज्ञस्य तस्यामितपराक्रमः । निकामवर्षी देवेन्द्रो बभूव जनमेजय ।।"},
{"c": "14.95", "n": "35", "i": 72165, "v": "प्रसादयामास च तमगस्त्यं त्रिदशेश्वरः । स्वयमभ्येत्य राजर्षे पुरस्कृत्य बृहस्पतिम् ।।"},
{"c": "14.95", "n": "36", "i": 72166, "v": "ततो यज्ञसमाप्तौ तान्विससर्ज महामुनीन् । अगस्त्यः परमप्रीतः पूजयित्वा यथाविधि ।।"},
{"c": "14.96", "t": "जनमेजय उवाच ।"},
{"c": "14.96", "n": "1", "i": 72167, "v": "कोऽसौ नकुलरूपेण शिरसा काञ्चनेन वै । प्राह मानुषवद्वाचमेतत्पृष्टो वदस्व मे ।।"},
{"c": "14.96", "t": "वैशंपायन उवाच ।"},
{"c": "14.96", "n": "2", "i": 72168, "v": "एतत्पूर्वं न पृष्टोऽहं न चास्माभिः प्रभाषितम् । श्रूयतां नकुलो योऽसौ यथा वागस्य मानुषी ।।"},
{"c": "14.96", "n": "3", "i": 72169, "v": "श्राद्धं संकल्पयामास जमदग्निः पुरा किल । होमधेनुस्तमागाच्च स्वयं चापि दुदोह ताम् ।।"},
{"c": "14.96", "n": "4", "i": 72170, "v": "तत्क्षीरं स्थापयामास नवे भाण्डे दृढे शुचौ । तच्च क्रोधः स्वरूपेण पिठरं पर्यवर्तयत् ।।"},
{"c": "14.96", "n": "5", "i": 72171, "v": "जिज्ञासुस्तमृषिश्रेष्ठं किं कुर्याद्विप्रिये कृते । इति संचिन्त्य दुर्मेधा धर्षयामास तत्पयः ।।"},
{"c": "14.96", "n": "6", "i": 72172, "v": "तमाज्ञाय मुनिः क्रोधं नैवास्य चुकुपे ततः । स तु क्रोधस्तमाहेदं प्राञ्जलिर्मूर्तिमान्स्थितः ।।"},
{"c": "14.96", "n": "7", "i": 72173, "v": "जितोऽस्मीति भृगुश्रेष्ठ भृगवो ह्यतिरोषणाः । लोके मिथ्याप्रवादोऽयं यत्त्वयास्मि पराजितः ।।"},
{"c": "14.96", "n": "8", "i": 72174, "v": "सोऽहं त्वयि स्थितो ह्यद्य क्षमावति महात्मनि । बिभेमि तपसः साधो प्रसादं कुरु मे विभो ।।"},
{"c": "14.96", "t": "जमदग्निरुवाच ।"},
{"c": "14.96", "n": "9", "i": 72175, "v": "साक्षाद्दृष्टोऽसि मे क्रोध गच्छ त्वं विगतज्वरः । न ममापकृतं तेऽद्य न मन्युर्विद्यते मम ।।"},
{"c": "14.96", "n": "10", "i": 72176, "v": "यानुद्दिश्य तु संकल्पः पयसोऽस्य कृतो मया । पितरस्ते महाभागास्तेभ्यो बुध्यस्व गम्यताम् ।।"},
{"c": "14.96", "n": "11", "i": 72177, "v": "इत्युक्तो जातसंत्रासः स तत्रान्तरधीयत । पितॄणामभिषङ्गात्तु नकुलत्वमुपागतः ।।"},
{"c": "14.96", "n": "12", "i": 72178, "v": "स तान्प्रसादयामास शापस्यान्तो भवेदिति । तैश्चाप्युक्तो यदा धर्मं क्षेप्स्यसे मोक्ष्यसे तदा ।।"},
{"c": "14.96", "n": "13", "i": 72179, "v": "तैश्चोक्तो यज्ञियान्देशान्धर्मारण्यानि चैव ह । जुगुप्सन्परिधावन्स यज्ञं तं समुपासदत् ।।"},
{"c": "14.96", "n": "14", "i": 72180, "v": "धर्मपुत्रमथाक्षिप्य सक्तुप्रस्थेन तेन सः । मुक्तः शापात्ततः क्रोधो धर्मो ह्यासीद्युधिष्ठिरः ।।"},
{"c": "14.96", "n": "15", "i": 72181, "v": "एवमेतत्तदा वृत्तं तस्य यज्ञे महात्मनः । पश्यतां चापि नस्तत्र नकुलोऽन्तर्हितस्तदा ।।"},
{"c": "15.1", "t": "जनमेजय उवाच ।"},
{"c": "15.1", "n": "1", "i": 72182, "v": "प्राप्य राज्यं महाभागाः पाण्डवा मे पितामहाः । कथमासन्महाराजे धृतराष्ट्रे महात्मनि ।।"},
{"c": "15.1", "n": "2", "i": 72183, "v": "स हि राजा हतामात्यो हतपुत्रो निराश्रयः । कथमासीद्धतैश्वर्यो गान्धारी च यशस्विनी ।।"},
{"c": "15.1", "n": "3", "i": 72184, "v": "कियन्तं चैव कालं ते पितरो मम पूर्वकाः । स्थिता राज्ये महात्मानस्तन्मे व्याख्यातुमर्हसि ।।"},
{"c": "15.1", "t": "वैशंपायन उवाच ।"},
{"c": "15.1", "n": "4", "i": 72185, "v": "प्राप्य राज्यं महात्मानः पाण्डवा हतशत्रवः । धृतराष्ट्रं पुरस्कृत्य पृथिवीं पर्यपालयन् ।।"},
{"c": "15.1", "n": "5", "i": 72186, "v": "धृतराष्ट्रमुपातिष्ठद्विदुरः संजयस्तथा । युयुत्सुश्चापि मेधावी वैश्यापुत्रः स कौरवः ।।"},
{"c": "15.1", "n": "6", "i": 72187, "v": "पाण्डवाः सर्वकार्याणि संपृच्छन्ति स्म तं नृपम् । चक्रुस्तेनाभ्यनुज्ञाता वर्षाणि दश पञ्च च ।।"},
{"c": "15.1", "n": "7", "i": 72188, "v": "सदा हि गत्वा ते वीराः पर्युपासन्त तं नृपम् । पादाभिवन्दनं कृत्वा धर्मराजमते स्थिताः । ते मूर्ध्नि समुपाघ्राताः सर्वकार्याणि चक्रिरे ।।"},
{"c": "15.1", "n": "8", "i": 72189, "v": "कुन्तिभोजसुता चैव गान्धारीमन्ववर्तत । द्रौपदी च सुभद्रा च याश्चान्याः पाण्डवस्त्रियः । समां वृत्तिमवर्तन्त तयोः श्वश्र्वोर्यथाविधि ।।"},
{"c": "15.1", "n": "9", "i": 72190, "v": "शयनानि महार्हाणि वासांस्याभरणानि च । राजार्हाणि च सर्वाणि भक्ष्यभोज्यान्यनेकशः । युधिष्ठिरो महाराज धृतराष्ट्रेऽभ्युपाहरत् ।।"},
{"c": "15.1", "n": "10", "i": 72191, "v": "तथैव कुन्ती गान्धार्यां गुरुवृत्तिमवर्तत । विदुरः संजयश्चैव युयुत्सुश्चैव कौरवः । उपासते स्म तं वृद्धं हतपुत्रं जनाधिपम् ।।"},
{"c": "15.1", "n": "11", "i": 72192, "v": "स्यालो द्रोणस्य यश्चैको दयितो ब्राह्मणो महान् । स च तस्मिन्महेष्वासः कृपः समभवत्तदा ।।"},
{"c": "15.1", "n": "12", "i": 72193, "v": "व्यासश्च भगवान्नित्यं वासं चक्रे नृपेण ह । कथाः कुर्वन्पुराणर्षिर्देवर्षिनृपरक्षसाम् ।।"},
{"c": "15.1", "n": "13", "i": 72194, "v": "धर्मयुक्तानि कार्याणि व्यवहारान्वितानि च । धृतराष्ट्राभ्यनुज्ञातो विदुरस्तान्यकारयत् ।।"},
{"c": "15.1", "n": "14", "i": 72195, "v": "सामन्तेभ्यः प्रियाण्यस्य कार्याणि सुगुरूण्यपि । प्राप्यन्तेऽर्थैः सुलघुभिः प्रभावाद्विदुरस्य वै ।।"},
{"c": "15.1", "n": "15", "i": 72196, "v": "अकरोद्बन्धमोक्षांश्च वध्यानां मोक्षणं तथा । न च धर्मात्मजो राजा कदाचित्किंचिदब्रवीत् ।।"},
{"c": "15.1", "n": "16", "i": 72197, "v": "विहारयात्रासु पुनः कुरुराजो युधिष्ठिरः । सर्वान्कामान्महातेजाः प्रददावम्बिकासुते ।।"},
{"c": "15.1", "n": "17", "i": 72198, "v": "आरालिकाः सूपकारा रागखाण्डविकास्तथा । उपातिष्ठन्त राजानं धृतराष्ट्रं यथा पुरा ।।"},
{"c": "15.1", "n": "18", "i": 72199, "v": "वासांसि च महार्हाणि माल्यानि विविधानि च । उपाजह्रुर्यथान्यायं धृतराष्ट्रस्य पाण्डवाः ।।"},
{"c": "15.1", "n": "19", "i": 72200, "v": "मैरेयं मधु मांसानि पानकानि लघूनि च । चित्रान्भक्ष्यविकारांश्च चक्रुरस्य यथा पुरा ।।"},
{"c": "15.1", "n": "20", "i": 72201, "v": "ये चापि पृथिवीपालाः समाजग्मुः समन्ततः । उपातिष्ठन्त ते सर्वे कौरवेन्द्रं यथा पुरा ।।"},
{"c": "15.1", "n": "21", "i": 72202, "v": "कुन्ती च द्रौपदी चैव सात्वती चैव भामिनी । उलूपी नागकन्या च देवी चित्राङ्गदा तथा ।।"},
{"c": "15.1", "n": "22", "i": 72203, "v": "धृष्टकेतोश्च भगिनी जरासंधस्य चात्मजा । किंकराः स्मोपतिष्ठन्ति सर्वाः सुबलजां तथा ।।"},
{"c": "15.1", "n": "23", "i": 72204, "v": "यथा पुत्रवियुक्तोऽयं न किंचिद्दुःखमाप्नुयात् । इति राजान्वशाद्भ्रातॄन्नित्यमेव युधिष्ठिरः ।।"},
{"c": "15.1", "n": "24", "i": 72205, "v": "एवं ते धर्मराजस्य श्रुत्वा वचनमर्थवत् । सविशेषमवर्तन्त भीममेकं विना तदा ।।"},
{"c": "15.1", "n": "25", "i": 72206, "v": "न हि तत्तस्य वीरस्य हृदयादपसर्पति । धृतराष्ट्रस्य दुर्बुद्धेर्यद्वृत्तं द्यूतकारितम् ।।"},
{"c": "15.2", "t": "वैशंपायन उवाच ।"},
{"c": "15.2", "n": "1", "i": 72207, "v": "एवं संपूजितो राजा पाण्डवैरम्बिकासुतः । विजहार यथापूर्वमृषिभिः पर्युपासितः ।।"},
{"c": "15.2", "n": "2", "i": 72208, "v": "ब्रह्मदेयाग्रहारांश्च प्रददौ स कुरूद्वहः । तच्च कुन्तीसुतो राजा सर्वमेवान्वमोदत ।।"},
{"c": "15.2", "n": "3", "i": 72209, "v": "आनृशंस्यपरो राजा प्रीयमाणो युधिष्ठिरः । उवाच स तदा भ्रातॄनमात्यांश्च महीपतिः ।।"},
{"c": "15.2", "n": "4", "i": 72210, "v": "मया चैव भवद्भिश्च मान्य एष नराधिपः । निदेशे धृतराष्ट्रस्य यः स्थास्यति स मे सुहृत् । विपरीतश्च मे शत्रुर्निरस्यश्च भवेन्नरः ।।"},
{"c": "15.2", "n": "5", "i": 72211, "v": "परिदृष्टेषु चाहःसु पुत्राणां श्राद्धकर्मणि । ददातु राजा सर्वेषां यावदस्य चिकीर्षितम् ।।"},
{"c": "15.2", "n": "6", "i": 72212, "v": "ततः स राजा कौरव्यो धृतराष्ट्रो महामनाः । ब्राह्मणेभ्यो महार्हेभ्यो ददौ वित्तान्यनेकशः ।।"},
{"c": "15.2", "n": "7", "i": 72213, "v": "धर्मराजश्च भीमश्च सव्यसाची यमावपि । तत्सर्वमन्ववर्तन्त धृतराष्ट्रव्यपेक्षया ।।"},
{"c": "15.2", "n": "8", "i": 72214, "v": "कथं नु राजा वृद्धः सन्पुत्रशोकसमाहतः । शोकमस्मत्कृतं प्राप्य न म्रियेतेति चिन्त्यते ।।"},
{"c": "15.2", "n": "9", "i": 72215, "v": "यावद्धि कुरुमुख्यस्य जीवत्पुत्रस्य वै सुखम् । बभूव तदवाप्नोतु भोगांश्चेति व्यवस्थिताः ।।"},
{"c": "15.2", "n": "10", "i": 72216, "v": "ततस्ते सहिताः सर्वे भ्रातरः पञ्च पाण्डवाः । तथाशीलाः समातस्थुर्धृतराष्ट्रस्य शासने ।।"},
{"c": "15.2", "n": "11", "i": 72217, "v": "धृतराष्ट्रश्च तान्वीरान्विनीतान्विनये स्थितान् । शिष्यवृत्तौ स्थितान्नित्यं गुरुवत्पर्यपश्यत ।।"},
{"c": "15.2", "n": "12", "i": 72218, "v": "गान्धारी चैव पुत्राणां विविधैः श्राद्धकर्मभिः । आनृण्यमगमत्कामान्विप्रेभ्यः प्रतिपाद्य वै ।।"},
{"c": "15.2", "n": "13", "i": 72219, "v": "एवं धर्मभृतां श्रेष्ठो धर्मराजो युधिष्ठिरः । भ्रातृभिः सहितो धीमान्पूजयामास तं नृपम् ।।"},
{"c": "15.3", "t": "वैशंपायन उवाच ।"},
{"c": "15.3", "n": "1", "i": 72220, "v": "स राजा सुमहातेजा वृद्धः कुरुकुलोद्वहः । नापश्यत तदा किंचिदप्रियं पाण्डुनन्दने ।।"},
{"c": "15.3", "n": "2", "i": 72221, "v": "वर्तमानेषु सद्वृत्तिं पाण्डवेषु महात्मसु । प्रीतिमानभवद्राजा धृतराष्ट्रोऽम्बिकासुतः ।।"},
{"c": "15.3", "n": "3", "i": 72222, "v": "सौबलेयी च गान्धारी पुत्रशोकमपास्य तम् । सदैव प्रीतिमत्यासीत्तनयेषु निजेष्विव ।।"},
{"c": "15.3", "n": "4", "i": 72223, "v": "प्रियाण्येव तु कौरव्यो नाप्रियाणि कुरूद्वह । वैचित्रवीर्ये नृपतौ समाचरति नित्यदा ।।"},
{"c": "15.3", "n": "5", "i": 72224, "v": "यद्यद्ब्रूते च किंचित्स धृतराष्ट्रो नराधिपः । गुरु वा लघु वा कार्यं गान्धारी च यशस्विनी ।।"},
{"c": "15.3", "n": "6", "i": 72225, "v": "तत्स राजा महाराज पाण्डवानां धुरंधरः । पूजयित्वा वचस्तत्तदकार्षीत्परवीरहा ।।"},
{"c": "15.3", "n": "7", "i": 72226, "v": "तेन तस्याभवत्प्रीतो वृत्तेन स नराधिपः । अन्वतप्यच्च संस्मृत्य पुत्रं मन्दमचेतसम् ।।"},
{"c": "15.3", "n": "8", "i": 72227, "v": "सदा च प्रातरुत्थाय कृतजप्यः शुचिर्नृपः । आशास्ते पाण्डुपुत्राणां समरेष्वपराजयम् ।।"},
{"c": "15.3", "n": "9", "i": 72228, "v": "ब्राह्मणान्वाचयित्वा च हुत्वा चैव हुताशनम् । आयुष्यं पाण्डुपुत्राणामाशास्ते स नराधिपः ।।"},
{"c": "15.3", "n": "10", "i": 72229, "v": "न तां प्रीतिं परामाप पुत्रेभ्यः स महीपतिः । यां प्रीतिं पाण्डुपुत्रेभ्यः समवाप तदा नृपः ।।"},
{"c": "15.3", "n": "11", "i": 72230, "v": "ब्राह्मणानां च वृद्धानां क्षत्रियाणां च भारत । तथा विट्शूद्रसंघानामभवत्सुप्रियस्तदा ।।"},
{"c": "15.3", "n": "12", "i": 72231, "v": "यच्च किंचित्पुरा पापं धृतराष्ट्रसुतैः कृतम् । अकृत्वा हृदि तद्राजा तं नृपं सोऽन्ववर्तत ।।"},
{"c": "15.3", "n": "13", "i": 72232, "v": "यश्च कश्चिन्नरः किंचिदप्रियं चाम्बिकासुते । कुरुते द्वेष्यतामेति स कौन्तेयस्य धीमतः ।।"},
{"c": "15.3", "n": "14", "i": 72233, "v": "न राज्ञो धृतराष्ट्रस्य न च दुर्योधनस्य वै । उवाच दुष्कृतं किंचिद्युधिष्ठिरभयान्नरः ।।"},
{"c": "15.3", "n": "15", "i": 72234, "v": "धृत्या तुष्टो नरेन्द्रस्य गान्धारी विदुरस्तथा । शौचेन चाजातशत्रोर्न तु भीमस्य शत्रुहन् ।।"},
{"c": "15.3", "n": "16", "i": 72235, "v": "अन्ववर्तत भीमोऽपि निष्टनन्धर्मजं नृपम् । धृतराष्ट्रं च संप्रेक्ष्य सदा भवति दुर्मनाः ।।"},
{"c": "15.3", "n": "17", "i": 72236, "v": "राजानमनुवर्तन्तं धर्मपुत्रं महामतिम् । अन्ववर्तत कौरव्यो हृदयेन पराङ्मुखः ।।"},
{"c": "15.4", "t": "वैशंपायन उवाच ।"},
{"c": "15.4", "n": "1", "i": 72237, "v": "युधिष्ठिरस्य नृपतेर्दुर्योधनपितुस्तथा । नान्तरं ददृशू राजन्पुरुषाः प्रणयं प्रति ।।"},
{"c": "15.4", "n": "2", "i": 72238, "v": "यदा तु कौरवो राजा पुत्रं सस्मार बालिशम् । तदा भीमं हृदा राजन्नपध्याति स पार्थिवः ।।"},
{"c": "15.4", "n": "3", "i": 72239, "v": "तथैव भीमसेनोऽपि धृतराष्ट्रं जनाधिपम् । नामर्षयत राजेन्द्र सदैवातुष्टवद्धृदा ।।"},
{"c": "15.4", "n": "4", "i": 72240, "v": "अप्रकाशान्यप्रियाणि चकारास्य वृकोदरः । आज्ञां प्रत्यहरच्चापि कृतकैः पुरुषैः सदा ।।"},
{"c": "15.4", "n": "5", "i": 72241, "v": "अथ भीमः सुहृन्मध्ये बाहुशब्दं तथाकरोत् । संश्रवे धृतराष्ट्रस्य गान्धार्याश्चाप्यमर्षणः ।।"},
{"c": "15.4", "n": "6", "i": 72242, "v": "स्मृत्वा दुर्योधनं शत्रुं कर्णदुःशासनावपि । प्रोवाचाथ सुसंरब्धो भीमः स परुषं वचः ।।"},
{"c": "15.4", "n": "7", "i": 72243, "v": "अन्धस्य नृपतेः पुत्रा मया परिघबाहुना । नीता लोकममुं सर्वे नानाशस्त्रात्तजीविताः ।।"},
{"c": "15.4", "n": "8", "i": 72244, "v": "इमौ तौ परिघप्रख्यौ भुजौ मम दुरासदौ । ययोरन्तरमासाद्य धार्तराष्ट्राः क्षयं गताः ।।"},
{"c": "15.4", "n": "9", "i": 72245, "v": "ताविमौ चन्दनेनाक्तौ वन्दनीयौ च मे भुजौ । याभ्यां दुर्योधनो नीतः क्षयं ससुतबान्धवः ।।"},
{"c": "15.4", "n": "10", "i": 72246, "v": "एताश्चान्याश्च विविधाः शल्यभूता जनाधिपः । वृकोदरस्य ता वाचः श्रुत्वा निर्वेदमागमत् ।।"},
{"c": "15.4", "n": "11", "i": 72247, "v": "सा च बुद्धिमती देवी कालपर्यायवेदिनी । गान्धारी सर्वधर्मज्ञा तान्यलीकानि शुश्रुवे ।।"},
{"c": "15.4", "n": "12", "i": 72248, "v": "ततः पञ्चदशे वर्षे समतीते नराधिपः । राजा निर्वेदमापेदे भीमवाग्बाणपीडितः ।।"},
{"c": "15.4", "n": "13", "i": 72249, "v": "नान्वबुध्यत तद्राजा कुन्तीपुत्रो युधिष्ठिरः । श्वेताश्वो वाथ कुन्ती वा द्रौपदी वा यशस्विनी ।।"},
{"c": "15.4", "n": "14", "i": 72250, "v": "माद्रीपुत्रौ च भीमस्य चित्तज्ञावन्वमोदताम् । राज्ञस्तु चित्तं रक्षन्तौ नोचतुः किंचिदप्रियम् ।।"},
{"c": "15.4", "n": "15", "i": 72251, "v": "ततः समानयामास धृतराष्ट्रः सुहृज्जनम् । बाष्पसंदिग्धमत्यर्थमिदमाह वचो भृशम् ।।"},
{"c": "15.5", "t": "धृतराष्ट्र उवाच ।"},
{"c": "15.5", "n": "1", "i": 72252, "v": "विदितं भवतामेतद्यथा वृत्तः कुरुक्षयः । ममापराधात्तत्सर्वमिति ज्ञेयं तु कौरवाः ।।"},
{"c": "15.5", "n": "2", "i": 72253, "v": "योऽहं दुष्टमतिं मूढं ज्ञातीनां भयवर्धनम् । दुर्योधनं कौरवाणामाधिपत्येऽभ्यषेचयम् ।।"},
{"c": "15.5", "n": "3", "i": 72254, "v": "यच्चाहं वासुदेवस्य वाक्यं नाश्रौषमर्थवत् । वध्यतां साध्वयं पापः सामात्य इति दुर्मतिः ।।"},
{"c": "15.5", "n": "4", "i": 72255, "v": "पुत्रस्नेहाभिभूतश्च हितमुक्तो मनीषिभिः । विदुरेणाथ भीष्मेण द्रोणेन च कृपेण च ।।"},
{"c": "15.5", "n": "5", "i": 72256, "v": "पदे पदे भगवता व्यासेन च महात्मना । संजयेनाथ गान्धार्या तदिदं तप्यतेऽद्य माम् ।।"},
{"c": "15.5", "n": "6", "i": 72257, "v": "यच्चाहं पाण्डुपुत्रेषु गुणवत्सु महात्मसु । न दत्तवाञ्श्रियं दीप्तां पितृपैतामहीमिमाम् ।।"},
{"c": "15.5", "n": "7", "i": 72258, "v": "विनाशं पश्यमानो हि सर्वराज्ञां गदाग्रजः । एतच्छ्रेयः स परमममन्यत जनार्दनः ।।"},
{"c": "15.5", "n": "8", "i": 72259, "v": "सोऽहमेतान्यलीकानि निवृत्तान्यात्मनः सदा । हृदये शल्यभूतानि धारयामि सहस्रशः ।।"},
{"c": "15.5", "n": "9", "i": 72260, "v": "विशेषतस्तु दह्यामि वर्षं पञ्चदशं हि वै । अस्य पापस्य शुद्ध्यर्थं नियतोऽस्मि सुदुर्मतिः ।।"},
{"c": "15.5", "n": "10", "i": 72261, "v": "चतुर्थे नियते काले कदाचिदपि चाष्टमे । तृष्णाविनयनं भुञ्जे गान्धारी वेद तन्मम ।।"},
{"c": "15.5", "n": "11", "i": 72262, "v": "करोत्याहारमिति मां सर्वः परिजनः सदा । युधिष्ठिरभयाद्वेत्ति भृशं तप्यति पाण्डवः ।।"},
{"c": "15.5", "n": "12", "i": 72263, "v": "भूमौ शये जप्यपरो दर्भेष्वजिनसंवृतः । नियमव्यपदेशेन गान्धारी च यशस्विनी ।।"},
{"c": "15.5", "n": "13", "i": 72264, "v": "हतं पुत्रशतं शूरं संग्रामेष्वपलायिनम् । नानुतप्यामि तच्चाहं क्षत्रधर्मं हि तं विदुः । इत्युक्त्वा धर्मराजानमभ्यभाषत कौरवः ।।"},
{"c": "15.5", "n": "14", "i": 72265, "v": "भद्रं ते यादवीमातर्वाक्यं चेदं निबोध मे । सुखमस्म्युषितः पुत्र त्वया सुपरिपालितः ।।"},
{"c": "15.5", "n": "15", "i": 72266, "v": "महादानानि दत्तानि श्राद्धानि च पुनः पुनः । प्रकृष्टं मे वयः पुत्र पुण्यं चीर्णं यथाबलम् । गान्धारी हतपुत्रेयं धैर्येणोदीक्षते च माम् ।।"},
{"c": "15.5", "n": "16", "i": 72267, "v": "द्रौपद्या ह्यपकर्तारस्तव चैश्वर्यहारिणः । समतीता नृशंसास्ते धर्मेण निहता युधि ।।"},
{"c": "15.5", "n": "17", "i": 72268, "v": "न तेषु प्रतिकर्तव्यं पश्यामि कुरुनन्दन । सर्वे शस्त्रजिताँल्लोकान्गतास्तेऽभिमुखं हताः ।।"},
{"c": "15.5", "n": "18", "i": 72269, "v": "आत्मनस्तु हितं मुख्यं प्रतिकर्तव्यमद्य मे । गान्धार्याश्चैव राजेन्द्र तदनुज्ञातुमर्हसि ।।"},
{"c": "15.5", "n": "19", "i": 72270, "v": "त्वं हि धर्मभृतां श्रेष्ठः सततं धर्मवत्सलः । राजा गुरुः प्राणभृतां तस्मादेतद्ब्रवीम्यहम् ।।"},
{"c": "15.5", "n": "20", "i": 72271, "v": "अनुज्ञातस्त्वया वीर संश्रयेयं वनान्यहम् । चीरवल्कलभृद्राजन्गान्धार्या सहितोऽनया । तवाशिषः प्रयुञ्जानो भविष्यामि वनेचरः ।।"},
{"c": "15.5", "n": "21", "i": 72272, "v": "उचितं नः कुले तात सर्वेषां भरतर्षभ । पुत्रेष्वैश्वर्यमाधाय वयसोऽन्ते वनं नृप ।।"},
{"c": "15.5", "n": "22", "i": 72273, "v": "तत्राहं वायुभक्षो वा निराहारोऽपि वा वसन् । पत्न्या सहानया वीर चरिष्यामि तपः परम् ।।"},
{"c": "15.5", "n": "23", "i": 72274, "v": "त्वं चापि फलभाक्तात तपसः पार्थिवो ह्यसि । फलभाजो हि राजानः कल्याणस्येतरस्य वा ।।"},
{"c": "15.6", "t": "युधिष्ठिर उवाच ।"},
{"c": "15.6", "n": "1", "i": 72275, "v": "न मां प्रीणयते राज्यं त्वय्येवं दुःखिते नृप । धिङ्मामस्तु सुदुर्बुद्धिं राज्यसक्तं प्रमादिनम् ।।"},
{"c": "15.6", "n": "2", "i": 72276, "v": "योऽहं भवन्तं दुःखार्तमुपवासकृशं नृप । यताहारं क्षितिशयं नाविन्दं भ्रातृभिः सह ।।"},
{"c": "15.6", "n": "3", "i": 72277, "v": "अहोऽस्मि वञ्चितो मूढो भवता गूढबुद्धिना । विश्वासयित्वा पूर्वं मां यदिदं दुःखमश्नुथाः ।।"},
{"c": "15.6", "n": "4", "i": 72278, "v": "किं मे राज्येन भोगैर्वा किं यज्ञैः किं सुखेन वा । यस्य मे त्वं महीपाल दुःखान्येतान्यवाप्तवान् ।।"},
{"c": "15.6", "n": "5", "i": 72279, "v": "पीडितं चापि जानामि राज्यमात्मानमेव च । अनेन वचसा तुभ्यं दुःखितस्य जनेश्वर ।।"},
{"c": "15.6", "n": "6", "i": 72280, "v": "भवान्पिता भवान्माता भवान्नः परमो गुरुः । भवता विप्रहीणा हि क्व नु तिष्ठामहे वयम् ।।"},
{"c": "15.6", "n": "7", "i": 72281, "v": "औरसो भवतः पुत्रो युयुत्सुर्नृपसत्तम । अस्तु राजा महाराज यं चान्यं मन्यते भवान् ।।"},
{"c": "15.6", "n": "8", "i": 72282, "v": "अहं वनं गमिष्यामि भवान्राज्यं प्रशास्त्विदम् । न मामयशसा दग्धं भूयस्त्वं दग्धुमर्हसि ।।"},
{"c": "15.6", "n": "9", "i": 72283, "v": "नाहं राजा भवान्राजा भवता परवानहम् । कथं गुरुं त्वां धर्मज्ञमनुज्ञातुमिहोत्सहे ।।"},
{"c": "15.6", "n": "10", "i": 72284, "v": "न मन्युर्हृदि नः कश्चिद्दुर्योधनकृतेऽनघ । भवितव्यं तथा तद्धि वयं ते चैव मोहिताः ।।"},
{"c": "15.6", "n": "11", "i": 72285, "v": "वयं हि पुत्रा भवतो यथा दुर्योधनादयः । गान्धारी चैव कुन्ती च निर्विशेषे मते मम ।।"},
{"c": "15.6", "n": "12", "i": 72286, "v": "स मां त्वं यदि राजेन्द्र परित्यज्य गमिष्यसि । पृष्ठतस्त्वानुयास्यामि सत्येनात्मानमालभे ।।"},
{"c": "15.6", "n": "13", "i": 72287, "v": "इयं हि वसुसंपूर्णा मही सागरमेखला । भवता विप्रहीणस्य न मे प्रीतिकरी भवेत् ।।"},
{"c": "15.6", "n": "14", "i": 72288, "v": "भवदीयमिदं सर्वं शिरसा त्वां प्रसादये । त्वदधीनाः स्म राजेन्द्र व्येतु ते मानसो ज्वरः ।।"},
{"c": "15.6", "n": "15", "i": 72289, "v": "भवितव्यमनुप्राप्तं मन्ये त्वां तज्जनाधिप । दिष्ट्या शुश्रूषमाणस्त्वां मोक्ष्यामि मनसो ज्वरम् ।।"},
{"c": "15.6", "t": "धृतराष्ट्र उवाच ।"},
{"c": "15.6", "n": "16", "i": 72290, "v": "तापस्ये मे मनस्तात वर्तते कुरुनन्दन । उचितं हि कुलेऽस्माकमरण्यगमनं प्रभो ।।"},
{"c": "15.6", "n": "17", "i": 72291, "v": "चिरमस्म्युषितः पुत्र चिरं शुश्रूषितस्त्वया । वृद्धं मामभ्यनुज्ञातुं त्वमर्हसि जनाधिप ।।"},
{"c": "15.6", "t": "वैशंपायन उवाच ।"},
{"c": "15.6", "n": "18", "i": 72292, "v": "इत्युक्त्वा धर्मराजानं वेपमानः कृताञ्जलिम् । उवाच वचनं राजा धृतराष्ट्रोऽम्बिकासुतः ।।"},
{"c": "15.6", "n": "19", "i": 72293, "v": "संजयं च महामात्रं कृपं चापि महारथम् । अनुनेतुमिहेच्छामि भवद्भिः पृथिवीपतिम् ।।"},
{"c": "15.6", "n": "20", "i": 72294, "v": "ग्लायते मे मनो हीदं मुखं च परिशुष्यति । वयसा च प्रकृष्टेन वाग्व्यायामेन चैव हि ।।"},
{"c": "15.6", "n": "21", "i": 72295, "v": "इत्युक्त्वा स तु धर्मात्मा वृद्धो राजा कुरूद्वहः । गान्धारीं शिश्रिये धीमान्सहसैव गतासुवत् ।।"},
{"c": "15.6", "n": "22", "i": 72296, "v": "तं तु दृष्ट्वा तथासीनं निश्चेष्टं कुरुपार्थिवम् । आर्तिं राजा ययौ तूर्णं कौन्तेयः परवीरहा ।।"},
{"c": "15.6", "t": "युधिष्ठिर उवाच ।"},
{"c": "15.6", "n": "23", "i": 72297, "v": "यस्य नागसहस्रेण दशसंख्येन वै बलम् । सोऽयं नारीमुपाश्रित्य शेते राजा गतासुवत् ।।"},
{"c": "15.6", "n": "24", "i": 72298, "v": "आयसी प्रतिमा येन भीमसेनस्य वै पुरा । चूर्णीकृता बलवता स बलार्थी श्रितः स्त्रियम् ।।"},
{"c": "15.6", "n": "25", "i": 72299, "v": "धिगस्तु मामधर्मज्ञं धिग्बुद्धिं धिक्च मे श्रुतम् । यत्कृते पृथिवीपालः शेतेऽयमतथोचितः ।।"},
{"c": "15.6", "n": "26", "i": 72300, "v": "अहमप्युपवत्स्यामि यथैवायं गुरुर्मम । यदि राजा न भुङ्क्तेऽयं गान्धारी च यशस्विनी ।।"},
{"c": "15.6", "t": "वैशंपायन उवाच ।"},
{"c": "15.6", "n": "27", "i": 72301, "v": "ततोऽस्य पाणिना राजा जलशीतेन पाण्डवः । उरो मुखं च शनकैः पर्यमार्जत धर्मवित् ।।"},
{"c": "15.6", "n": "28", "i": 72302, "v": "तेन रत्नौषधिमता पुण्येन च सुगन्धिना । पाणिस्पर्शेन राज्ञस्तु राजा संज्ञामवाप ह ।।"},
{"c": "15.7", "t": "धृतराष्ट्र उवाच ।"},
{"c": "15.7", "n": "1", "i": 72303, "v": "स्पृश मां पाणिना भूयः परिष्वज च पाण्डव । जीवामीव हि संस्पर्शात्तव राजीवलोचन ।।"},
{"c": "15.7", "n": "2", "i": 72304, "v": "मूर्धानं च तवाघ्रातुमिच्छामि मनुजाधिप । पाणिभ्यां च परिस्प्रष्टुं प्राणा हि न जहुर्मम ।।"},
{"c": "15.7", "n": "3", "i": 72305, "v": "अष्टमो ह्यद्य कालोऽयमाहारस्य कृतस्य मे । येनाहं कुरुशार्दूल न शक्नोमि विचेष्टितुम् ।।"},
{"c": "15.7", "n": "4", "i": 72306, "v": "व्यायामश्चायमत्यर्थं कृतस्त्वामभियाचता । ततो ग्लानमनास्तात नष्टसंज्ञ इवाभवम् ।।"},
{"c": "15.7", "n": "5", "i": 72307, "v": "तवामृतसमस्पर्शं हस्तस्पर्शमिमं विभो । लब्ध्वा संजीवितोऽस्मीति मन्ये कुरुकुलोद्वह ।।"},
{"c": "15.7", "t": "वैशंपायन उवाच ।"},
{"c": "15.7", "n": "6", "i": 72308, "v": "एवमुक्तस्तु कौन्तेयः पित्रा ज्येष्ठेन भारत । पस्पर्श सर्वगात्रेषु सौहार्दात्तं शनैस्तदा ।।"},
{"c": "15.7", "n": "7", "i": 72309, "v": "उपलभ्य ततः प्राणान्धृतराष्ट्रो महीपतिः । बाहुभ्यां संपरिष्वज्य मूर्ध्न्याजिघ्रत पाण्डवम् ।।"},
{"c": "15.7", "n": "8", "i": 72310, "v": "विदुरादयश्च ते सर्वे रुरुदुर्दुःखिता भृशम् । अतिदुःखाच्च राजानं नोचुः किंचन पाण्डवाः ।।"},
{"c": "15.7", "n": "9", "i": 72311, "v": "गान्धारी त्वेव धर्मज्ञा मनसोद्वहती भृशम् । दुःखान्यवारयद्राजन्मैवमित्येव चाब्रवीत् ।।"},
{"c": "15.7", "n": "10", "i": 72312, "v": "इतरास्तु स्त्रियः सर्वाः कुन्त्या सह सुदुःखिताः । नेत्रैरागतविक्लेदैः परिवार्य स्थिताभवन् ।।"},
{"c": "15.7", "n": "11", "i": 72313, "v": "अथाब्रवीत्पुनर्वाक्यं धृतराष्ट्रो युधिष्ठिरम् । अनुजानीहि मां राजंस्तापस्ये भरतर्षभ ।।"},
{"c": "15.7", "n": "12", "i": 72314, "v": "ग्लायते मे मनस्तात भूयो भूयः प्रजल्पतः । न मामतः परं पुत्र परिक्लेष्टुमिहार्हसि ।।"},
{"c": "15.7", "n": "13", "i": 72315, "v": "तस्मिंस्तु कौरवेन्द्रे तं तथा ब्रुवति पाण्डवम् । सर्वेषामवरोधानामार्तनादो महानभूत् ।।"},
{"c": "15.7", "n": "14", "i": 72316, "v": "दृष्ट्वा कृशं विवर्णं च राजानमतथोचितम् । उपवासपरिश्रान्तं त्वगस्थिपरिवारितम् ।।"},
{"c": "15.7", "n": "15", "i": 72317, "v": "धर्मपुत्रः स पितरं परिष्वज्य महाभुजः । शोकजं बाष्पमुत्सृज्य पुनर्वचनमब्रवीत् ।।"},
{"c": "15.7", "n": "16", "i": 72318, "v": "न कामये नरश्रेष्ठ जीवितं पृथिवीं तथा । यथा तव प्रियं राजंश्चिकीर्षामि परंतप ।।"},
{"c": "15.7", "n": "17", "i": 72319, "v": "यदि त्वहमनुग्राह्यो भवतो दयितोऽपि वा । क्रियतां तावदाहारस्ततो वेत्स्यामहे वयम् ।।"},
{"c": "15.7", "n": "18", "i": 72320, "v": "ततोऽब्रवीन्महातेजा धर्मपुत्रं स पार्थिवः । अनुज्ञातस्त्वया पुत्र भुञ्जीयामिति कामये ।।"},
{"c": "15.7", "n": "19", "i": 72321, "v": "इति ब्रुवति राजेन्द्रे धृतराष्ट्रे युधिष्ठिरम् । ऋषिः सत्यवतीपुत्रो व्यासोऽभ्येत्य वचोऽब्रवीत् ।।"},
{"c": "15.8", "t": "व्यास उवाच ।"},
{"c": "15.8", "n": "1", "i": 72322, "v": "युधिष्ठिर महाबाहो यदाह कुरुनन्दनः । धृतराष्ट्रो महात्मा त्वां तत्कुरुष्वाविचारयन् ।।"},
{"c": "15.8", "n": "2", "i": 72323, "v": "अयं हि वृद्धो नृपतिर्हतपुत्रो विशेषतः । नेदं कृच्छ्रं चिरतरं सहेदिति मतिर्मम ।।"},
{"c": "15.8", "n": "3", "i": 72324, "v": "गान्धारी च महाभागा प्राज्ञा करुणवेदिनी । पुत्रशोकं महाराज धैर्येणोद्वहते भृशम् ।।"},
{"c": "15.8", "n": "4", "i": 72325, "v": "अहमप्येतदेव त्वां ब्रवीमि कुरु मे वचः । अनुज्ञां लभतां राजा मा वृथेह मरिष्यति ।।"},
{"c": "15.8", "n": "5", "i": 72326, "v": "राजर्षीणां पुराणानामनुयातु गतिं नृपः । राजर्षीणां हि सर्वेषामन्ते वनमुपाश्रयः ।।"},
{"c": "15.8", "t": "वैशंपायन उवाच ।"},
{"c": "15.8", "n": "6", "i": 72327, "v": "इत्युक्तः स तदा राजा व्यासेनाद्भुतकर्मणा । प्रत्युवाच महातेजा धर्मराजो युधिष्ठिरः ।।"},
{"c": "15.8", "n": "7", "i": 72328, "v": "भगवानेव नो मान्यो भगवानेव नो गुरुः । भगवानस्य राज्यस्य कुलस्य च परायणम् ।।"},
{"c": "15.8", "n": "8", "i": 72329, "v": "अहं तु पुत्रो भगवान्पिता राजा गुरुश्च मे । निदेशवर्ती च पितुः पुत्रो भवति धर्मतः ।।"},
{"c": "15.8", "n": "9", "i": 72330, "v": "इत्युक्तः स तु तं प्राह व्यासो धर्मभृतां वरः । युधिष्ठिरं महातेजाः पुनरेव विशां पते ।।"},
{"c": "15.8", "n": "10", "i": 72331, "v": "एवमेतन्महाबाहो यथा वदसि भारत । राजायं वृद्धतां प्राप्तः प्रमाणे परमे स्थितः ।।"},
{"c": "15.8", "n": "11", "i": 72332, "v": "सोऽयं मयाभ्यनुज्ञातस्त्वया च पृथिवीपते । करोतु स्वमभिप्रायं मास्य विघ्नकरो भव ।।"},
{"c": "15.8", "n": "12", "i": 72333, "v": "एष एव परो धर्मो राजर्षीणां युधिष्ठिर । समरे वा भवेन्मृत्युर्वने वा विधिपूर्वकम् ।।"},
{"c": "15.8", "n": "13", "i": 72334, "v": "पित्रा तु तव राजेन्द्र पाण्डुना पृथिवीक्षिता । शिष्यभूतेन राजायं गुरुवत्पर्युपासितः ।।"},
{"c": "15.8", "n": "14", "i": 72335, "v": "क्रतुभिर्दक्षिणावद्भिरन्नपर्वतशोभितैः । महद्भिरिष्टं भोगाश्च भुक्ताः पुत्राश्च पालिताः ।।"},
{"c": "15.8", "n": "15", "i": 72336, "v": "पुत्रसंस्थं च विपुलं राज्यं विप्रोषिते त्वयि । त्रयोदशसमा भुक्तं दत्तं च विविधं वसु ।।"},
{"c": "15.8", "n": "16", "i": 72337, "v": "त्वया चायं नरव्याघ्र गुरुशुश्रूषया नृपः । आराधितः सभृत्येन गान्धारी च यशस्विनी ।।"},
{"c": "15.8", "n": "17", "i": 72338, "v": "अनुजानीहि पितरं समयोऽस्य तपोविधौ । न मन्युर्विद्यते चास्य सुसूक्ष्मोऽपि युधिष्ठिर ।।"},
{"c": "15.8", "n": "18", "i": 72339, "v": "एतावदुक्त्वा वचनमनुज्ञाप्य च पार्थिवम् । तथास्त्विति च तेनोक्तः कौन्तेयेन ययौ वनम् ।।"},
{"c": "15.8", "n": "19", "i": 72340, "v": "गते भगवति व्यासे राजा पाण्डुसुतस्ततः । प्रोवाच पितरं वृद्धं मन्दं मन्दमिवानतः ।।"},
{"c": "15.8", "n": "20", "i": 72341, "v": "यदाह भगवान्व्यासो यच्चापि भवतो मतम् । यदाह च महेष्वासः कृपो विदुर एव च ।।"},
{"c": "15.8", "n": "21", "i": 72342, "v": "युयुत्सुः संजयश्चैव तत्कर्तास्म्यहमञ्जसा । सर्वे ह्येतेऽनुमान्या मे कुलस्यास्य हितैषिणः ।।"},
{"c": "15.8", "n": "22", "i": 72343, "v": "इदं तु याचे नृपते त्वामहं शिरसा नतः । क्रियतां तावदाहारस्ततो गच्छाश्रमं प्रति ।।"},
{"c": "15.9", "t": "वैशंपायन उवाच ।"},
{"c": "15.9", "n": "1", "i": 72344, "v": "ततो राज्ञाभ्यनुज्ञातो धृतराष्ट्रः प्रतापवान् । ययौ स्वभवनं राजा गान्धार्यानुगतस्तदा ।।"},
{"c": "15.9", "n": "2", "i": 72345, "v": "मन्दप्राणगतिर्धीमान्कृच्छ्रादिव समुद्धरन् । पदातिः स महीपालो जीर्णो गजपतिर्यथा ।।"},
{"c": "15.9", "n": "3", "i": 72346, "v": "तमन्वगच्छद्विदुरो विद्वान्सूतश्च संजयः । स चापि परमेष्वासः कृपः शारद्वतस्तथा ।।"},
{"c": "15.9", "n": "4", "i": 72347, "v": "स प्रविश्य गृहं राजा कृतपूर्वाह्णिकक्रियः । तर्पयित्वा द्विजश्रेष्ठानाहारमकरोत्तदा ।।"},
{"c": "15.9", "n": "5", "i": 72348, "v": "गान्धारी चैव धर्मज्ञा कुन्त्या सह मनस्विनी । वधूभिरुपचारेण पूजिताभुङ्क्त भारत ।।"},
{"c": "15.9", "n": "6", "i": 72349, "v": "कृताहारं कृताहाराः सर्वे ते विदुरादयः । पाण्डवाश्च कुरुश्रेष्ठमुपातिष्ठन्त तं नृपम् ।।"},
{"c": "15.9", "n": "7", "i": 72350, "v": "ततोऽब्रवीन्महाराज कुन्तीपुत्रमुपह्वरे । निषण्णं पाणिना पृष्ठे संस्पृशन्नम्बिकासुतः ।।"},
{"c": "15.9", "n": "8", "i": 72351, "v": "अप्रमादस्त्वया कार्यः सर्वथा कुरुनन्दन । अष्टाङ्गे राजशार्दूल राज्ये धर्मपुरस्कृते ।।"},
{"c": "15.9", "n": "9", "i": 72352, "v": "तत्तु शक्यं यथा तात रक्षितुं पाण्डुनन्दन । राज्यं धर्मं च कौन्तेय विद्वानसि निबोध तत् ।।"},
{"c": "15.9", "n": "10", "i": 72353, "v": "विद्यावृद्धान्सदैव त्वमुपासीथा युधिष्ठिर । शृणुयास्ते च यद्ब्रूयुः कुर्याश्चैवाविचारयन् ।।"},
{"c": "15.9", "n": "11", "i": 72354, "v": "प्रातरुत्थाय तान्राजन्पूजयित्वा यथाविधि । कृत्यकाले समुत्पन्ने पृच्छेथाः कार्यमात्मनः ।।"},
{"c": "15.9", "n": "12", "i": 72355, "v": "ते तु संमानिता राजंस्त्वया राज्यहितार्थिना । प्रवक्ष्यन्ति हितं तात सर्वं कौरवनन्दन ।।"},
{"c": "15.9", "n": "13", "i": 72356, "v": "इन्द्रियाणि च सर्वाणि वाजिवत्परिपालय । हिताय वै भविष्यन्ति रक्षितं द्रविणं यथा ।।"},
{"c": "15.9", "n": "14", "i": 72357, "v": "अमात्यानुपधातीतान्पितृपैतामहाञ्शुचीन् । दान्तान्कर्मसु सर्वेषु मुख्यान्मुख्येषु योजयेः ।।"},
{"c": "15.9", "n": "15", "i": 72358, "v": "चारयेथाश्च सततं चारैरविदितैः परान् । परीक्षितैर्बहुविधं स्वराष्ट्रेषु परेषु च ।।"},
{"c": "15.9", "n": "16", "i": 72359, "v": "पुरं च ते सुगुप्तं स्याद्दृढप्राकारतोरणम् । अट्टाट्टालकसंबाधं षट्पथं सर्वतोदिशम् ।।"},
{"c": "15.9", "n": "17", "i": 72360, "v": "तस्य द्वाराणि कार्याणि पर्याप्तानि बृहन्ति च । सर्वतः सुविभक्तानि यन्त्रैरारक्षितानि च ।।"},
{"c": "15.9", "n": "18", "i": 72361, "v": "पुरुषैरलमर्थज्ञैर्विदितैः कुलशीलतः । आत्मा च रक्ष्यः सततं भोजनादिषु भारत ।।"},
{"c": "15.9", "n": "19", "i": 72362, "v": "विहाराहारकालेषु माल्यशय्यासनेषु च । स्त्रियश्च ते सुगुप्ताः स्युर्वृद्धैराप्तैरधिष्ठिताः । शीलवद्भिः कुलीनैश्च विद्वद्भिश्च युधिष्ठिर ।।"},
{"c": "15.9", "n": "20", "i": 72363, "v": "मन्त्रिणश्चैव कुर्वीथा द्विजान्विद्याविशारदान् । विनीतांश्च कुलीनांश्च धर्मार्थकुशलानृजून् ।।"},
{"c": "15.9", "n": "21", "i": 72364, "v": "तैः सार्धं मन्त्रयेथास्त्वं नात्यर्थं बहुभिः सह । समस्तैरपि च व्यस्तैर्व्यपदेशेन केनचित् ।।"},
{"c": "15.9", "n": "22", "i": 72365, "v": "सुसंवृतं मन्त्रगृहं स्थलं चारुह्य मन्त्रयेः । अरण्ये निःशलाके वा न च रात्रौ कथंचन ।।"},
{"c": "15.9", "n": "23", "i": 72366, "v": "वानराः पक्षिणश्चैव ये मनुष्यानुकारिणः । सर्वे मन्त्रगृहे वर्ज्या ये चापि जडपङ्गुकाः ।।"},
{"c": "15.9", "n": "24", "i": 72367, "v": "मन्त्रभेदे हि ये दोषा भवन्ति पृथिवीक्षिताम् । न ते शक्याः समाधातुं कथंचिदिति मे मतिः ।।"},
{"c": "15.9", "n": "25", "i": 72368, "v": "दोषांश्च मन्त्रभेदेषु ब्रूयास्त्वं मन्त्रिमण्डले । अभेदे च गुणान्राजन्पुनः पुनररिंदम ।।"},
{"c": "15.9", "n": "26", "i": 72369, "v": "पौरजानपदानां च शौचाशौचं युधिष्ठिर । यथा स्याद्विदितं राजंस्तथा कार्यमरिंदम ।।"},
{"c": "15.10", "t": "धृतराष्ट्र उवाच ।"},
{"c": "15.10", "n": "1", "i": 72370, "v": "व्यवहाराश्च ते तात नित्यमाप्तैरधिष्ठिताः । योज्यास्तुष्टैर्हितै राजन्नित्यं चारैरनुष्ठिताः ।।"},
{"c": "15.10", "n": "2", "i": 72371, "v": "परिमाणं विदित्वा च दण्डं दण्ड्येषु भारत । प्रणयेयुर्यथान्यायं पुरुषास्ते युधिष्ठिर ।।"},
{"c": "15.10", "n": "3", "i": 72372, "v": "आदानरुचयश्चैव परदाराभिमर्शकाः । उग्रदण्डप्रधानाश्च मिथ्या व्याहारिणस्तथा ।।"},
{"c": "15.10", "n": "4", "i": 72373, "v": "आक्रोष्टारश्च लुब्धाश्च हन्तारः साहसप्रियाः । सभाविहारभेत्तारो वर्णानां च प्रदूषकाः । हिरण्यदण्ड्या वध्याश्च कर्तव्या देशकालतः ।।"},
{"c": "15.10", "n": "5", "i": 72374, "v": "प्रातरेव हि पश्येथा ये कुर्युर्व्ययकर्म ते । अलंकारमथो भोज्यमत ऊर्ध्वं समाचरेः ।।"},
{"c": "15.10", "n": "6", "i": 72375, "v": "पश्येथाश्च ततो योधान्सदा त्वं परिहर्षयन् । दूतानां च चराणां च प्रदोषस्ते सदा भवेत् ।।"},
{"c": "15.10", "n": "7", "i": 72376, "v": "सदा चापररात्रं ते भवेत्कार्यार्थनिर्णये । मध्यरात्रे विहारस्ते मध्याह्ने च सदा भवेत् ।।"},
{"c": "15.10", "n": "8", "i": 72377, "v": "सर्वे त्वात्ययिकाः कालाः कार्याणां भरतर्षभ । तथैवालंकृतः काले तिष्ठेथा भूरिदक्षिणः । चक्रवत्कर्मणां तात पर्यायो ह्येष नित्यशः ।।"},
{"c": "15.10", "n": "9", "i": 72378, "v": "कोशस्य संचये यत्नं कुर्वीथा न्यायतः सदा । द्विविधस्य महाराज विपरीतं विवर्जयेः ।।"},
{"c": "15.10", "n": "10", "i": 72379, "v": "चारैर्विदित्वा शत्रूंश्च ये ते राज्यान्तरायिणः । तानाप्तैः पुरुषैर्दूराद्घातयेथाः परस्परम् ।।"},
{"c": "15.10", "n": "11", "i": 72380, "v": "कर्मदृष्ट्याथ भृत्यांस्त्वं वरयेथाः कुरूद्वह । कारयेथाश्च कर्माणि युक्तायुक्तैरधिष्ठितैः ।।"},
{"c": "15.10", "n": "12", "i": 72381, "v": "सेनाप्रणेता च भवेत्तव तात दृढव्रतः । शूरः क्लेशसहश्चैव प्रियश्च तव मानवः ।।"},
{"c": "15.10", "n": "13", "i": 72382, "v": "सर्वे जानपदाश्चैव तव कर्माणि पाण्डव । पौरोगवाश्च सभ्याश्च कुर्युर्ये व्यवहारिणः ।।"},
{"c": "15.10", "n": "14", "i": 72383, "v": "स्वरन्ध्रं पररन्ध्रं च स्वेषु चैव परेषु च । उपलक्षयितव्यं ते नित्यमेव युधिष्ठिर ।।"},
{"c": "15.10", "n": "15", "i": 72384, "v": "देशान्तरस्थाश्च नरा विक्रान्ताः सर्वकर्मसु । मात्राभिरनुरूपाभिरनुग्राह्या हितास्त्वया ।।"},
{"c": "15.10", "n": "16", "i": 72385, "v": "गुणार्थिनां गुणः कार्यो विदुषां ते जनाधिप । अविचाल्याश्च ते ते स्युर्यथा मेरुर्महागिरिः ।।"},
{"c": "15.11", "t": "धृतराष्ट्र उवाच ।"},
{"c": "15.11", "n": "1", "i": 72386, "v": "मण्डलानि च बुध्येथाः परेषामात्मनस्तथा । उदासीनगुणानां च मध्यमानां तथैव च ।।"},
{"c": "15.11", "n": "2", "i": 72387, "v": "चतुर्णां शत्रुजातानां सर्वेषामाततायिनाम् । मित्रं चामित्रमित्रं च बोद्धव्यं तेऽरिकर्शन ।।"},
{"c": "15.11", "n": "3", "i": 72388, "v": "तथामात्या जनपदा दुर्गाणि विषमाणि च । बलानि च कुरुश्रेष्ठ भवन्त्येषां यथेच्छकम् ।।"},
{"c": "15.11", "n": "4", "i": 72389, "v": "ते च द्वादश कौन्तेय राज्ञां वै विविधात्मकाः । मन्त्रिप्रधानाश्च गुणाः षष्टिर्द्वादश च प्रभो ।।"},
{"c": "15.11", "n": "5", "i": 72390, "v": "एतन्मण्डलमित्याहुराचार्या नीतिकोविदाः । अत्र षाड्गुण्यमायत्तं युधिष्ठिर निबोध तत् ।।"},
{"c": "15.11", "n": "6", "i": 72391, "v": "वृद्धिक्षयौ च विज्ञेयौ स्थानं च कुरुनन्दन । द्विसप्तत्या महाबाहो ततः षाड्गुण्यचारिणः ।।"},
{"c": "15.11", "n": "7", "i": 72392, "v": "यदा स्वपक्षो बलवान्परपक्षस्तथाबलः । विगृह्य शत्रून्कौन्तेय यायात्क्षितिपतिस्तदा । यदा स्वपक्षोऽबलवांस्तदा संधिं समाश्रयेत् ।।"},
{"c": "15.11", "n": "8", "i": 72393, "v": "द्रव्याणां संचयश्चैव कर्तव्यः स्यान्महांस्तथा । यदा समर्थो यानाय नचिरेणैव भारत ।।"},
{"c": "15.11", "n": "9", "i": 72394, "v": "तदा सर्वं विधेयं स्यात्स्थानं च न विभाजयेत् । भूमिरल्पफला देया विपरीतस्य भारत ।।"},
{"c": "15.11", "n": "10", "i": 72395, "v": "हिरण्यं कुप्यभूयिष्ठं मित्रं क्षीणमकोशवत् । विपरीतान्न गृह्णीयात्स्वयं संधिविशारदः ।।"},
{"c": "15.11", "n": "11", "i": 72396, "v": "संध्यर्थं राजपुत्रं च लिप्सेथा भरतर्षभ । विपरीतस्तु तेऽदेयः पुत्र कस्यांचिदापदि । तस्य प्रमोक्षे यत्नं च कुर्याः सोपायमन्त्रवित् ।।"},
{"c": "15.11", "n": "12", "i": 72397, "v": "प्रकृतीनां च कौन्तेय राजा दीनां विभावयेत् । क्रमेण युगपद्द्वंद्वं व्यसनानां बलाबलम् ।।"},
{"c": "15.11", "n": "13", "i": 72398, "v": "पीडनं स्तम्भनं चैव कोशभङ्गस्तथैव च । कार्यं यत्नेन शत्रूणां स्वराष्ट्रं रक्षता स्वयम् ।।"},
{"c": "15.11", "n": "14", "i": 72399, "v": "न च हिंस्योऽभ्युपगतः सामन्तो वृद्धिमिच्छता । कौन्तेय तं न हिंसेत यो महीं विजिगीषते ।।"},
{"c": "15.11", "n": "15", "i": 72400, "v": "गणानां भेदने योगं गच्छेथाः सह मन्त्रिभिः । साधुसंग्रहणाच्चैव पापनिग्रहणात्तथा ।।"},
{"c": "15.11", "n": "16", "i": 72401, "v": "दुर्बलाश्चापि सततं नावष्टभ्या बलीयसा । तिष्ठेथा राजशार्दूल वैतसीं वृत्तिमास्थितः ।।"},
{"c": "15.11", "n": "17", "i": 72402, "v": "यद्येवमभियायाच्च दुर्बलं बलवान्नृपः । सामादिभिरुपायैस्तं क्रमेण विनिवर्तयेत् ।।"},
{"c": "15.11", "n": "18", "i": 72403, "v": "अशक्नुवंस्तु युद्धाय निष्पतेत्सह मन्त्रिभिः । कोशेन पौरैर्दण्डेन ये चान्ये प्रियकारिणः ।।"},
{"c": "15.11", "n": "19", "i": 72404, "v": "असंभवे तु सर्वस्य यथामुख्येन निष्पतेत् । क्रमेणानेन मोक्षः स्याच्छरीरमपि केवलम् ।।"},
{"c": "15.12", "t": "धृतराष्ट्र उवाच ।"},
{"c": "15.12", "n": "1", "i": 72405, "v": "संधिविग्रहमप्यत्र पश्येथा राजसत्तम । द्वियोनिं त्रिविधोपायं बहुकल्पं युधिष्ठिर ।।"},
{"c": "15.12", "n": "2", "i": 72406, "v": "राजेन्द्र पर्युपासीथाश्छित्त्वा द्वैविध्यमात्मनः । तुष्टपुष्टबलः शत्रुरात्मवानिति च स्मरेत् ।।"},
{"c": "15.12", "n": "3", "i": 72407, "v": "पर्युपासनकाले तु विपरीतं विधीयते । आमर्दकाले राजेन्द्र व्यपसर्पस्ततो वरः ।।"},
{"c": "15.12", "n": "4", "i": 72408, "v": "व्यसनं भेदनं चैव शत्रूणां कारयेत्ततः । कर्शनं भीषणं चैव युद्धे चापि बहुक्षयम् ।।"},
{"c": "15.12", "n": "5", "i": 72409, "v": "प्रयास्यमानो नृपतिस्त्रिविधं परिचिन्तयेत् । आत्मनश्चैव शत्रोश्च शक्तिं शास्त्रविशारदः ।।"},
{"c": "15.12", "n": "6", "i": 72410, "v": "उत्साहप्रभुशक्तिभ्यां मन्त्रशक्त्या च भारत । उपपन्नो नरो यायाद्विपरीतमतोऽन्यथा ।।"},
{"c": "15.12", "n": "7", "i": 72411, "v": "आददीत बलं राजा मौलं मित्रबलं तथा । अटवीबलं भृतं चैव तथा श्रेणीबलं च यत् ।।"},
{"c": "15.12", "n": "8", "i": 72412, "v": "तत्र मित्रबलं राजन्मौलेन न विशिष्यते । श्रेणीबलं भृतं चैव तुल्य एवेति मे मतिः ।।"},
{"c": "15.12", "n": "9", "i": 72413, "v": "तथा चारबलं चैव परस्परसमं नृप । विज्ञेयं बलकालेषु राज्ञा काल उपस्थिते ।।"},
{"c": "15.12", "n": "10", "i": 72414, "v": "आपदश्चापि बोद्धव्या बहुरूपा नराधिप । भवन्ति राज्ञां कौरव्य यास्ताः पृथगतः शृणु ।।"},
{"c": "15.12", "n": "11", "i": 72415, "v": "विकल्पा बहवो राजन्नापदां पाण्डुनन्दन । सामादिभिरुपन्यस्य शमयेत्तान्नृपः सदा ।।"},
{"c": "15.12", "n": "12", "i": 72416, "v": "यात्रां यायाद्बलैर्युक्तो राजा षड्भिः परंतप । संयुक्तो देशकालाभ्यां बलैरात्मगुणैस्तथा ।।"},
{"c": "15.12", "n": "13", "i": 72417, "v": "तुष्टपुष्टबलो यायाद्राजा वृद्ध्युदये रतः । आहूतश्चाप्यथो यायादनृतावपि पार्थिवः ।।"},
{"c": "15.12", "n": "14", "i": 72418, "v": "स्थूणाश्मानं वाजिरथप्रधानां; ध्वजद्रुमैः संवृतकूलरोधसम् । पदातिनागैर्बहुकर्दमां नदीं; सपत्ननाशे नृपतिः प्रयायात् ।।"},
{"c": "15.12", "n": "15", "i": 72419, "v": "अथोपपत्त्या शकटं पद्मं वज्रं च भारत । उशना वेद यच्छास्त्रं तत्रैतद्विहितं विभो ।।"},
{"c": "15.12", "n": "16", "i": 72420, "v": "सादयित्वा परबलं कृत्वा च बलहर्षणम् । स्वभूमौ योजयेद्युद्धं परभूमौ तथैव च ।।"},
{"c": "15.12", "n": "17", "i": 72421, "v": "लब्धं प्रशमयेद्राजा निक्षिपेद्धनिनो नरान् । ज्ञात्वा स्वविषयं तं च सामादिभिरुपक्रमेत् ।।"},
{"c": "15.12", "n": "18", "i": 72422, "v": "सर्वथैव महाराज शरीरं धारयेदिह । प्रेत्येह चैव कर्तव्यमात्मनिःश्रेयसं परम् ।।"},
{"c": "15.12", "n": "19", "i": 72423, "v": "एवं कुर्वञ्शुभा वाचो लोकेऽस्मिञ्शृणुते नृपः । प्रेत्य स्वर्गं तथाप्नोति प्रजा धर्मेण पालयन् ।।"},
{"c": "15.12", "n": "20", "i": 72424, "v": "एवं त्वया कुरुश्रेष्ठ वर्तितव्यं प्रजाहितम् । उभयोर्लोकयोस्तात प्राप्तये नित्यमेव च ।।"},
{"c": "15.12", "n": "21", "i": 72425, "v": "भीष्मेण पूर्वमुक्तोऽसि कृष्णेन विदुरेण च । मयाप्यवश्यं वक्तव्यं प्रीत्या ते नृपसत्तम ।।"},
{"c": "15.12", "n": "22", "i": 72426, "v": "एतत्सर्वं यथान्यायं कुर्वीथा भूरिदक्षिण । प्रियस्तथा प्रजानां त्वं स्वर्गे सुखमवाप्स्यसि ।।"},
{"c": "15.12", "n": "23", "i": 72427, "v": "अश्वमेधसहस्रेण यो यजेत्पृथिवीपतिः । पालयेद्वापि धर्मेण प्रजास्तुल्यं फलं लभेत् ।।"},
{"c": "15.13", "t": "युधिष्ठिर उवाच ।"},
{"c": "15.13", "n": "1", "i": 72428, "v": "एवमेतत्करिष्यामि यथात्थ पृथिवीपते । भूयश्चैवानुशास्योऽहं भवता पार्थिवर्षभ ।।"},
{"c": "15.13", "n": "2", "i": 72429, "v": "भीष्मे स्वर्गमनुप्राप्ते गते च मधुसूदने । विदुरे संजये चैव कोऽन्यो मां वक्तुमर्हति ।।"},
{"c": "15.13", "n": "3", "i": 72430, "v": "यत्तु मामनुशास्तीह भवानद्य हिते स्थितः । कर्तास्म्येतन्महीपाल निर्वृतो भव भारत ।।"},
{"c": "15.13", "t": "वैशंपायन उवाच ।"},
{"c": "15.13", "n": "4", "i": 72431, "v": "एवमुक्तः स राजर्षिर्धर्मराजेन धीमता । कौन्तेयं समनुज्ञातुमियेष भरतर्षभ ।।"},
{"c": "15.13", "n": "5", "i": 72432, "v": "पुत्र विश्रम्यतां तावन्ममापि बलवाञ्श्रमः । इत्युक्त्वा प्राविशद्राजा गान्धार्या भवनं तदा ।।"},
{"c": "15.13", "n": "6", "i": 72433, "v": "तमासनगतं देवी गान्धारी धर्मचारिणी । उवाच काले कालज्ञा प्रजापतिसमं पतिम् ।।"},
{"c": "15.13", "n": "7", "i": 72434, "v": "अनुज्ञातः स्वयं तेन व्यासेनापि महर्षिणा । युधिष्ठिरस्यानुमते कदारण्यं गमिष्यसि ।।"},
{"c": "15.13", "t": "धृतराष्ट्र उवाच ।"},
{"c": "15.13", "n": "8", "i": 72435, "v": "गान्धार्यहमनुज्ञातः स्वयं पित्रा महात्मना । युधिष्ठिरस्यानुमते गन्तास्मि नचिराद्वनम् ।।"},
{"c": "15.13", "n": "9", "i": 72436, "v": "अहं हि नाम सर्वेषां तेषां दुर्द्यूतदेविनाम् । पुत्राणां दातुमिच्छामि प्रेत्यभावानुगं वसु । सर्वप्रकृतिसांनिध्यं कारयित्वा स्ववेश्मनि ।।"},
{"c": "15.13", "t": "वैशंपायन उवाच ।"},
{"c": "15.13", "n": "10", "i": 72437, "v": "इत्युक्त्वा धर्मराजाय प्रेषयामास पार्थिवः । स च तद्वचनात्सर्वं समानिन्ये महीपतिः ।।"},
{"c": "15.13", "n": "11", "i": 72438, "v": "ततो निष्क्रम्य नृपतिस्तस्मादन्तःपुरात्तदा । सर्वं सुहृज्जनं चैव सर्वाश्च प्रकृतीस्तथा । समवेतांश्च तान्सर्वान्पौरजानपदानथ ।।"},
{"c": "15.13", "n": "12", "i": 72439, "v": "ब्राह्मणांश्च महीपालान्नानादेशसमागतान् । ततः प्राह महातेजा धृतराष्ट्रो महीपतिः ।।"},
{"c": "15.13", "n": "13", "i": 72440, "v": "शृण्वन्त्येकाग्रमनसो ब्राह्मणाः कुरुजाङ्गलाः । क्षत्रियाश्चैव वैश्याश्च शूद्राश्चैव समागताः ।।"},
{"c": "15.13", "n": "14", "i": 72441, "v": "भवन्तः कुरवश्चैव बहुकालं सहोषिताः । परस्परस्य सुहृदः परस्परहिते रताः ।।"},
{"c": "15.13", "n": "15", "i": 72442, "v": "यदिदानीमहं ब्रूयामस्मिन्काल उपस्थिते । तथा भवद्भिः कर्तव्यमविचार्य वचो मम ।।"},
{"c": "15.13", "n": "16", "i": 72443, "v": "अरण्यगमने बुद्धिर्गान्धारीसहितस्य मे । व्यासस्यानुमते राज्ञस्तथा कुन्तीसुतस्य च । भवन्तोऽप्यनुजानन्तु मा वोऽन्या भूद्विचारणा ।।"},
{"c": "15.13", "n": "17", "i": 72444, "v": "अस्माकं भवतां चैव येयं प्रीतिर्हि शाश्वती । न चान्येष्वस्ति देशेषु राज्ञामिति मतिर्मम ।।"},
{"c": "15.13", "n": "18", "i": 72445, "v": "श्रान्तोऽस्मि वयसानेन तथा पुत्रविनाकृतः । उपवासकृशश्चास्मि गान्धारीसहितोऽनघाः ।।"},
{"c": "15.13", "n": "19", "i": 72446, "v": "युधिष्ठिरगते राज्ये प्राप्तश्चास्मि सुखं महत् । मन्ये दुर्योधनैश्वर्याद्विशिष्टमिति सत्तमाः ।।"},
{"c": "15.13", "n": "20", "i": 72447, "v": "मम त्वन्धस्य वृद्धस्य हतपुत्रस्य का गतिः । ऋते वनं महाभागास्तन्मानुज्ञातुमर्हथ ।।"},
{"c": "15.13", "n": "21", "i": 72448, "v": "तस्य तद्वचनं श्रुत्वा सर्वे ते कुरुजाङ्गलाः । बाष्पसंदिग्धया वाचा रुरुदुर्भरतर्षभ ।।"},
{"c": "15.13", "n": "22", "i": 72449, "v": "तानविब्रुवतः किंचिद्दुःखशोकपरायणान् । पुनरेव महातेजा धृतराष्ट्रोऽब्रवीदिदम् ।।"},
{"c": "15.14", "t": "धृतराष्ट्र उवाच ।"},
{"c": "15.14", "n": "1", "i": 72450, "v": "शंतनुः पालयामास यथावत्पृथिवीमिमाम् । तथा विचित्रवीर्यश्च भीष्मेण परिपालितः । पालयामास वस्तातो विदितं वो नसंशयः ।।"},
{"c": "15.14", "n": "2", "i": 72451, "v": "यथा च पाण्डुर्भ्राता मे दयितो भवतामभूत् । स चापि पालयामास यथावत्तच्च वेत्थ ह ।।"},
{"c": "15.14", "n": "3", "i": 72452, "v": "मया च भवतां सम्यक्छुश्रूषा या कृतानघाः । असम्यग्वा महाभागास्तत्क्षन्तव्यमतन्द्रितैः ।।"},
{"c": "15.14", "n": "4", "i": 72453, "v": "यच्च दुर्योधनेनेदं राज्यं भुक्तमकण्टकम् । अपि तत्र न वो मन्दो दुर्बुद्धिरपराद्धवान् ।।"},
{"c": "15.14", "n": "5", "i": 72454, "v": "तस्यापराधाद्दुर्बुद्धेरभिमानान्महीक्षिताम् । विमर्दः सुमहानासीदनयान्मत्कृतादथ ।।"},
{"c": "15.14", "n": "6", "i": 72455, "v": "तन्मया साधु वापीदं यदि वासाधु वै कृतम् । तद्वो हृदि न कर्तव्यं मामनुज्ञातुमर्हथ ।।"},
{"c": "15.14", "n": "7", "i": 72456, "v": "वृद्धोऽयं हतपुत्रोऽयं दुःखितोऽयं जनाधिपः । पूर्वराज्ञां च पुत्रोऽयमिति कृत्वानुजानत ।।"},
{"c": "15.14", "n": "8", "i": 72457, "v": "इयं च कृपणा वृद्धा हतपुत्रा तपस्विनी । गान्धारी पुत्रशोकार्ता तुल्यं याचति वो मया ।।"},
{"c": "15.14", "n": "9", "i": 72458, "v": "हतपुत्राविमौ वृद्धौ विदित्वा दुःखितौ तथा । अनुजानीत भद्रं वो व्रजावः शरणं च वः ।।"},
{"c": "15.14", "n": "10", "i": 72459, "v": "अयं च कौरवो राजा कुन्तीपुत्रो युधिष्ठिरः । सर्वैर्भवद्भिर्द्रष्टव्यः समेषु विषमेषु च । न जातु विषमं चैव गमिष्यति कदाचन ।।"},
{"c": "15.14", "n": "11", "i": 72460, "v": "चत्वारः सचिवा यस्य भ्रातरो विपुलौजसः । लोकपालोपमा ह्येते सर्वे धर्मार्थदर्शिनः ।।"},
{"c": "15.14", "n": "12", "i": 72461, "v": "ब्रह्मेव भगवानेष सर्वभूतजगत्पतिः । युधिष्ठिरो महातेजा भवतः पालयिष्यति ।।"},
{"c": "15.14", "n": "13", "i": 72462, "v": "अवश्यमेव वक्तव्यमिति कृत्वा ब्रवीमि वः । एष न्यासो मया दत्तः सर्वेषां वो युधिष्ठिरः । भवन्तोऽस्य च वीरस्य न्यासभूता मया कृताः ।।"},
{"c": "15.14", "n": "14", "i": 72463, "v": "यद्येव तैः कृतं किंचिद्व्यलीकं वा सुतैर्मम । यद्यन्येन मदीयेन तदनुज्ञातुमर्हथ ।।"},
{"c": "15.14", "n": "15", "i": 72464, "v": "भवद्भिर्हि न मे मन्युः कृतपूर्वः कथंचन । अत्यन्तगुरुभक्तानामेषोऽञ्जलिरिदं नमः ।।"},
{"c": "15.14", "n": "16", "i": 72465, "v": "तेषामस्थिरबुद्धीनां लुब्धानां कामचारिणाम् । कृते याचामि वः सर्वान्गान्धारीसहितोऽनघाः ।।"},
{"c": "15.14", "n": "17", "i": 72466, "v": "इत्युक्तास्तेन ते राज्ञा पौरजानपदा जनाः । नोचुर्बाष्पकलाः किंचिद्वीक्षां चक्रुः परस्परम् ।।"},
{"c": "15.15", "t": "वैशंपायन उवाच ।"},
{"c": "15.15", "n": "1", "i": 72467, "v": "एवमुक्तास्तु ते तेन पौरजानपदा जनाः । वृद्धेन राज्ञा कौरव्य नष्टसंज्ञा इवाभवन् ।।"},
{"c": "15.15", "n": "2", "i": 72468, "v": "तूष्णींभूतांस्ततस्तांस्तु बाष्पकण्ठान्महीपतिः । धृतराष्ट्रो महीपालः पुनरेवाभ्यभाषत ।।"},
{"c": "15.15", "n": "3", "i": 72469, "v": "वृद्धं मां हतपुत्रं च धर्मपत्न्या सहानया । विलपन्तं बहुविधं कृपणं चैव सत्तमाः ।।"},
{"c": "15.15", "n": "4", "i": 72470, "v": "पित्रा स्वयमनुज्ञातं कृष्णद्वैपायनेन वै । वनवासाय धर्मज्ञा धर्मज्ञेन नृपेण च ।।"},
{"c": "15.15", "n": "5", "i": 72471, "v": "सोऽहं पुनः पुनर्याचे शिरसावनतोऽनघाः । गान्धार्या सहितं तन्मां समनुज्ञातुमर्हथ ।।"},
{"c": "15.15", "n": "6", "i": 72472, "v": "श्रुत्वा तु कुरुराजस्य वाक्यानि करुणानि ते । रुरुदुः सर्वतो राजन्समेताः कुरुजाङ्गलाः ।।"},
{"c": "15.15", "n": "7", "i": 72473, "v": "उत्तरीयैः करैश्चापि संछाद्य वदनानि ते । रुरुदुः शोकसंतप्ता मुहूर्तं पितृमातृवत् ।।"},
{"c": "15.15", "n": "8", "i": 72474, "v": "हृदयैः शून्यभूतैस्ते धृतराष्ट्रप्रवासजम् । दुःखं संधारयन्तः स्म नष्टसंज्ञा इवाभवन् ।।"},
{"c": "15.15", "n": "9", "i": 72475, "v": "ते विनीय तमायासं कुरुराजवियोगजम् । शनैः शनैस्तदान्योन्यमब्रुवन्स्वमतान्युत ।।"},
{"c": "15.15", "n": "10", "i": 72476, "v": "ततः संधाय ते सर्वे वाक्यान्यथ समासतः । एकस्मिन्ब्राह्मणे राजन्नावेश्योचुर्नराधिपम् ।।"},
{"c": "15.15", "n": "11", "i": 72477, "v": "ततः स्वचरणे वृद्धः संमतोऽर्थविशारदः । साम्बाख्यो बह्वृचो राजन्वक्तुं समुपचक्रमे ।।"},
{"c": "15.15", "n": "12", "i": 72478, "v": "अनुमान्य महाराजं तत्सदः संप्रभाष्य च । विप्रः प्रगल्भो मेधावी स राजानमुवाच ह ।।"},
{"c": "15.15", "n": "13", "i": 72479, "v": "राजन्वाक्यं जनस्यास्य मयि सर्वं समर्पितम् । वक्ष्यामि तदहं वीर तज्जुषस्व नराधिप ।।"},
{"c": "15.15", "n": "14", "i": 72480, "v": "यथा वदसि राजेन्द्र सर्वमेतत्तथा विभो । नात्र मिथ्या वचः किंचित्सुहृत्त्वं नः परस्परम् ।।"},
{"c": "15.15", "n": "15", "i": 72481, "v": "न जात्वस्य तु वंशस्य राज्ञां कश्चित्कदाचन । राजासीद्यः प्रजापालः प्रजानामप्रियो भवेत् ।।"},
{"c": "15.15", "n": "16", "i": 72482, "v": "पितृवद्भ्रातृवच्चैव भवन्तः पालयन्ति नः । न च दुर्योधनः किंचिदयुक्तं कृतवान्नृप ।।"},
{"c": "15.15", "n": "17", "i": 72483, "v": "यथा ब्रवीति धर्मज्ञो मुनिः सत्यवतीसुतः । तथा कुरु महाराज स हि नः परमो गुरुः ।।"},
{"c": "15.15", "n": "18", "i": 72484, "v": "त्यक्ता वयं तु भवता दुःखशोकपरायणाः । भविष्यामश्चिरं राजन्भवद्गुणशतैर्हृताः ।।"},
{"c": "15.15", "n": "19", "i": 72485, "v": "यथा शंतनुना गुप्ता राज्ञा चित्राङ्गदेन च । भीष्मवीर्योपगूढेन पित्रा च तव पार्थिव ।।"},
{"c": "15.15", "n": "20", "i": 72486, "v": "भवद्बुद्धियुजा चैव पाण्डुना पृथिवीक्षिता । तथा दुर्योधनेनापि राज्ञा सुपरिपालिताः ।।"},
{"c": "15.15", "n": "21", "i": 72487, "v": "न स्वल्पमपि पुत्रस्ते व्यलीकं कृतवान्नृप । पितरीव सुविश्वस्तास्तस्मिन्नपि नराधिपे । वयमास्म यथा सम्यग्भवतो विदितं तथा ।।"},
{"c": "15.15", "n": "22", "i": 72488, "v": "तथा वर्षसहस्राय कुन्तीपुत्रेण धीमता । पाल्यमाना धृतिमता सुखं विन्दामहे नृप ।।"},
{"c": "15.15", "n": "23", "i": 72489, "v": "राजर्षीणां पुराणानां भवतां वंशधारिणाम् । कुरुसंवरणादीनां भरतस्य च धीमतः ।।"},
{"c": "15.15", "n": "24", "i": 72490, "v": "वृत्तं समनुयात्येष धर्मात्मा भूरिदक्षिणः । नात्र वाच्यं महाराज सुसूक्ष्ममपि विद्यते ।।"},
{"c": "15.15", "n": "25", "i": 72491, "v": "उषिताः स्म सुखं नित्यं भवता परिपालिताः । सुसूक्ष्मं च व्यलीकं ते सपुत्रस्य न विद्यते ।।"},
{"c": "15.15", "n": "26", "i": 72492, "v": "यत्तु ज्ञातिविमर्देऽस्मिन्नात्थ दुर्योधनं प्रति । भवन्तमनुनेष्यामि तत्रापि कुरुनन्दन ।।"},
{"c": "15.16", "t": "ब्राह्मण उवाच ।"},
{"c": "15.16", "n": "1", "i": 72493, "v": "न तद्दुर्योधनकृतं न च तद्भवता कृतम् । न कर्णसौबलाभ्यां च कुरवो यत्क्षयं गताः ।।"},
{"c": "15.16", "n": "2", "i": 72494, "v": "दैवं तत्तु विजानीमो यन्न शक्यं प्रबाधितुम् । दैवं पुरुषकारेण न शक्यमतिवर्तितुम् ।।"},
{"c": "15.16", "n": "3", "i": 72495, "v": "अक्षौहिण्यो महाराज दशाष्टौ च समागताः । अष्टादशाहेन हता दशभिर्योधपुंगवैः ।।"},
{"c": "15.16", "n": "4", "i": 72496, "v": "भीष्मद्रोणकृपाद्यैश्च कर्णेन च महात्मना । युयुधानेन वीरेण धृष्टद्युम्नेन चैव ह ।।"},
{"c": "15.16", "n": "5", "i": 72497, "v": "चतुर्भिः पाण्डुपुत्रैश्च भीमार्जुनयमैर्नृप । जनक्षयोऽयं नृपते कृतो दैवबलात्कृतैः ।।"},
{"c": "15.16", "n": "6", "i": 72498, "v": "अवश्यमेव संग्रामे क्षत्रियेण विशेषतः । कर्तव्यं निधनं लोके शस्त्रेण क्षत्रबन्धुना ।।"},
{"c": "15.16", "n": "7", "i": 72499, "v": "तैरियं पुरुषव्याघ्रैर्विद्याबाहुबलान्वितैः । पृथिवी निहता सर्वा सहया सरथद्विपा ।।"},
{"c": "15.16", "n": "8", "i": 72500, "v": "न स राजापराध्नोति पुत्रस्तव महामनाः । न भवान्न च ते भृत्या न कर्णो न च सौबलः ।।"},
{"c": "15.16", "n": "9", "i": 72501, "v": "यद्विनष्टाः कुरुश्रेष्ठा राजानश्च सहस्रशः । सर्वं दैवकृतं तद्वै कोऽत्र किं वक्तुमर्हति ।।"},
{"c": "15.16", "n": "10", "i": 72502, "v": "गुरुर्मतो भवानस्य कृत्स्नस्य जगतः प्रभुः । धर्मात्मानमतस्तुभ्यमनुजानीमहे सुतम् ।।"},
{"c": "15.16", "n": "11", "i": 72503, "v": "लभतां वीरलोकान्स ससहायो नराधिपः । द्विजाग्र्यैः समनुज्ञातस्त्रिदिवे मोदतां सुखी ।।"},
{"c": "15.16", "n": "12", "i": 72504, "v": "प्राप्स्यते च भवान्पुण्यं धर्मे च परमां स्थितिम् । वेद पुण्यं च कार्त्स्न्येन सम्यग्भरतसत्तम ।।"},
{"c": "15.16", "n": "13", "i": 72505, "v": "दृष्टापदानाश्चास्माभिः पाण्डवाः पुरुषर्षभाः । समर्थास्त्रिदिवस्यापि पालने किं पुनः क्षितेः ।।"},
{"c": "15.16", "n": "14", "i": 72506, "v": "अनुवत्स्यन्ति चापीमाः समेषु विषमेषु च । प्रजाः कुरुकुलश्रेष्ठ पाण्डवाञ्शीलभूषणान् ।।"},
{"c": "15.16", "n": "15", "i": 72507, "v": "ब्रह्मदेयाग्रहारांश्च परिहारांश्च पार्थिव । पूर्वराजातिसर्गांश्च पालयत्येव पाण्डवः ।।"},
{"c": "15.16", "n": "16", "i": 72508, "v": "दीर्घदर्शी कृतप्रज्ञः सदा वैश्रवणो यथा । अक्षुद्रसचिवश्चायं कुन्तीपुत्रो महामनाः ।।"},
{"c": "15.16", "n": "17", "i": 72509, "v": "अप्यमित्रे दयावांश्च शुचिश्च भरतर्षभ । ऋजु पश्यति मेधावी पुत्रवत्पाति नः सदा ।।"},
{"c": "15.16", "n": "18", "i": 72510, "v": "विप्रियं च जनस्यास्य संसर्गाद्धर्मजस्य वै । न करिष्यन्ति राजर्षे तथा भीमार्जुनादयः ।।"},
{"c": "15.16", "n": "19", "i": 72511, "v": "मन्दा मृदुषु कौरव्यास्तीक्ष्णेष्वाशीविषोपमाः । वीर्यवन्तो महात्मानः पौराणां च हिते रताः ।।"},
{"c": "15.16", "n": "20", "i": 72512, "v": "न कुन्ती न च पाञ्चाली न चोलूपी न सात्वती । अस्मिञ्जने करिष्यन्ति प्रतिकूलानि कर्हिचित् ।।"},
{"c": "15.16", "n": "21", "i": 72513, "v": "भवत्कृतमिमं स्नेहं युधिष्ठिरविवर्धितम् । न पृष्ठतः करिष्यन्ति पौरजानपदा जनाः ।।"},
{"c": "15.16", "n": "22", "i": 72514, "v": "अधर्मिष्ठानपि सतः कुन्तीपुत्रा महारथाः । मानवान्पालयिष्यन्ति भूत्वा धर्मपरायणाः ।।"},
{"c": "15.16", "n": "23", "i": 72515, "v": "स राजन्मानसं दुःखमपनीय युधिष्ठिरात् । कुरु कार्याणि धर्म्याणि नमस्ते भरतर्षभ ।।"},
{"c": "15.16", "t": "वैशंपायन उवाच ।"},
{"c": "15.16", "n": "24", "i": 72516, "v": "तस्य तद्वचनं धर्म्यमनुबन्धगुणोत्तरम् । साधु साध्विति सर्वः स जनः प्रतिगृहीतवान् ।।"},
{"c": "15.16", "n": "25", "i": 72517, "v": "धृतराष्ट्रश्च तद्वाक्यमभिपूज्य पुनः पुनः । विसर्जयामास तदा सर्वास्तु प्रकृतीः शनैः ।।"},
{"c": "15.16", "n": "26", "i": 72518, "v": "स तैः संपूजितो राजा शिवेनावेक्षितस्तदा । प्राञ्जलिः पूजयामास तं जनं भरतर्षभ ।।"},
{"c": "15.16", "n": "27", "i": 72519, "v": "ततो विवेश भुवनं गान्धार्या सहितो नृपः । व्युष्टायां चैव शर्वर्यां यच्चकार निबोध तत् ।।"},
{"c": "15.17", "t": "वैशंपायन उवाच ।"},
{"c": "15.17", "n": "1", "i": 72520, "v": "व्युषितायां रजन्यां तु धृतराष्ट्रोऽम्बिकासुतः । विदुरं प्रेषयामास युधिष्ठिरनिवेशनम् ।।"},
{"c": "15.17", "n": "2", "i": 72521, "v": "स गत्वा राजवचनादुवाचाच्युतमीश्वरम् । युधिष्ठिरं महातेजाः सर्वबुद्धिमतां वरः ।।"},
{"c": "15.17", "n": "3", "i": 72522, "v": "धृतराष्ट्रो महाराज वनवासाय दीक्षितः । गमिष्यति वनं राजन्कार्त्तिकीमागतामिमाम् ।।"},
{"c": "15.17", "n": "4", "i": 72523, "v": "स त्वा कुरुकुलश्रेष्ठ किंचिदर्थमभीप्सति । श्राद्धमिच्छति दातुं स गाङ्गेयस्य महात्मनः ।।"},
{"c": "15.17", "n": "5", "i": 72524, "v": "द्रोणस्य सोमदत्तस्य बाह्लीकस्य च धीमतः । पुत्राणां चैव सर्वेषां ये चास्य सुहृदो हताः । यदि चाभ्यनुजानीषे सैन्धवापसदस्य च ।।"},
{"c": "15.17", "n": "6", "i": 72525, "v": "एतच्छ्रुत्वा तु वचनं विदुरस्य युधिष्ठिरः । हृष्टः संपूजयामास गुडाकेशश्च पाण्डवः ।।"},
{"c": "15.17", "n": "7", "i": 72526, "v": "न तु भीमो दृढक्रोधस्तद्वचो जगृहे तदा । विदुरस्य महातेजा दुर्योधनकृतं स्मरन् ।।"},
{"c": "15.17", "n": "8", "i": 72527, "v": "अभिप्रायं विदित्वा तु भीमसेनस्य फल्गुनः । किरीटी किंचिदानम्य भीमं वचनमब्रवीत् ।।"},
{"c": "15.17", "n": "9", "i": 72528, "v": "भीम राजा पिता वृद्धो वनवासाय दीक्षितः । दातुमिच्छति सर्वेषां सुहृदामौर्ध्वदेहिकम् ।।"},
{"c": "15.17", "n": "10", "i": 72529, "v": "भवता निर्जितं वित्तं दातुमिच्छति कौरवः । भीष्मादीनां महाबाहो तदनुज्ञातुमर्हसि ।।"},
{"c": "15.17", "n": "11", "i": 72530, "v": "दिष्ट्या त्वद्य महाबाहो धृतराष्ट्रः प्रयाचति । याचितो यः पुरास्माभिः पश्य कालस्य पर्ययम् ।।"},
{"c": "15.17", "n": "12", "i": 72531, "v": "योऽसौ पृथिव्याः कृत्स्नाया भर्ता भूत्वा नराधिपः । परैर्विनिहतापत्यो वनं गन्तुमभीप्सति ।।"},
{"c": "15.17", "n": "13", "i": 72532, "v": "मा तेऽन्यत्पुरुषव्याघ्र दानाद्भवतु दर्शनम् । अयशस्यमतोऽन्यत्स्यादधर्म्यं च महाभुज ।।"},
{"c": "15.17", "n": "14", "i": 72533, "v": "राजानमुपतिष्ठस्व ज्येष्ठं भ्रातरमीश्वरम् । अर्हस्त्वमसि दातुं वै नादातुं भरतर्षभ । एवं ब्रुवाणं कौन्तेयं धर्मराजोऽभ्यपूजयत् ।।"},
{"c": "15.17", "n": "15", "i": 72534, "v": "भीमसेनस्तु सक्रोधः प्रोवाचेदं वचस्तदा । वयं भीष्मस्य कुर्मेह प्रेतकार्याणि फल्गुन ।।"},
{"c": "15.17", "n": "16", "i": 72535, "v": "सोमदत्तस्य नृपतेर्भूरिश्रवस एव च । बाह्लीकस्य च राजर्षेर्द्रोणस्य च महात्मनः ।।"},
{"c": "15.17", "n": "17", "i": 72536, "v": "अन्येषां चैव सुहृदां कुन्ती कर्णाय दास्यति । श्राद्धानि पुरुषव्याघ्र मादात्कौरवको नृपः ।।"},
{"c": "15.17", "n": "18", "i": 72537, "v": "इति मे वर्तते बुद्धिर्मा वो नन्दन्तु शत्रवः । कष्टात्कष्टतरं यान्तु सर्वे दुर्योधनादयः । यैरियं पृथिवी सर्वा घातिता कुलपांसनैः ।।"},
{"c": "15.17", "n": "19", "i": 72538, "v": "कुतस्त्वमद्य विस्मृत्य वैरं द्वादशवार्षिकम् । अज्ञातवासगमनं द्रौपदीशोकवर्धनम् । क्व तदा धृतराष्ट्रस्य स्नेहोऽस्मास्वभवत्तदा ।।"},
{"c": "15.17", "n": "20", "i": 72539, "v": "कृष्णाजिनोपसंवीतो हृताभरणभूषणः । सार्धं पाञ्चालपुत्र्या त्वं राजानमुपजग्मिवान् । क्व तदा द्रोणभीष्मौ तौ सोमदत्तोऽपि वाभवत् ।।"},
{"c": "15.17", "n": "21", "i": 72540, "v": "यत्र त्रयोदश समा वने वन्येन जीवसि । न तदा त्वा पिता ज्येष्ठः पितृत्वेनाभिवीक्षते ।।"},
{"c": "15.17", "n": "22", "i": 72541, "v": "किं ते तद्विस्मृतं पार्थ यदेष कुलपांसनः । दुर्वृत्तो विदुरं प्राह द्यूते किं जितमित्युत ।।"},
{"c": "15.17", "n": "23", "i": 72542, "v": "तमेवंवादिनं राजा कुन्तीपुत्रो युधिष्ठिरः । उवाच भ्रातरं धीमाञ्जोषमास्वेति भर्त्सयन् ।।"},
{"c": "15.18", "t": "अर्जुन उवाच ।"},
{"c": "15.18", "n": "1", "i": 72543, "v": "भीम ज्येष्ठो गुरुर्मे त्वं नातोऽन्यद्वक्तुमुत्सहे । धृतराष्ट्रो हि राजर्षिः सर्वथा मानमर्हति ।।"},
{"c": "15.18", "n": "2", "i": 72544, "v": "न स्मरन्त्यपराद्धानि स्मरन्ति सुकृतानि च । असंभिन्नार्थमर्यादाः साधवः पुरुषोत्तमाः ।।"},
{"c": "15.18", "n": "3", "i": 72545, "v": "इदं मद्वचनात्क्षत्तः कौरवं ब्रूहि पार्थिवम् । यावदिच्छति पुत्राणां दातुं तावद्ददाम्यहम् ।।"},
{"c": "15.18", "n": "4", "i": 72546, "v": "भीष्मादीनां च सर्वेषां सुहृदामुपकारिणाम् । मम कोशादिति विभो मा भूद्भीमः सुदुर्मनाः ।।"},
{"c": "15.18", "t": "वैशंपायन उवाच ।"},
{"c": "15.18", "n": "5", "i": 72547, "v": "इत्युक्ते धर्मराजस्तमर्जुनं प्रत्यपूजयत् । भीमसेनः कटाक्षेण वीक्षां चक्रे धनंजयम् ।।"},
{"c": "15.18", "n": "6", "i": 72548, "v": "ततः स विदुरं धीमान्वाक्यमाह युधिष्ठिरः । न भीमसेने कोपं स नृपतिः कर्तुमर्हति ।।"},
{"c": "15.18", "n": "7", "i": 72549, "v": "परिक्लिष्टो हि भीमोऽयं हिमवृष्ट्यातपादिभिः । दुःखैर्बहुविधैर्धीमानरण्ये विदितं तव ।।"},
{"c": "15.18", "n": "8", "i": 72550, "v": "किं तु मद्वचनाद्ब्रूहि राजानं भरतर्षभम् । यद्यदिच्छसि यावच्च गृह्यतां मद्गृहादिति ।।"},
{"c": "15.18", "n": "9", "i": 72551, "v": "यन्मात्सर्यमयं भीमः करोति भृशदुःखितः । न तन्मनसि कर्तव्यमिति वाच्यः स पार्थिवः ।।"},
{"c": "15.18", "n": "10", "i": 72552, "v": "यन्ममास्ति धनं किंचिदर्जुनस्य च वेश्मनि । तस्य स्वामी महाराज इति वाच्यः स पार्थिवः ।।"},
{"c": "15.18", "n": "11", "i": 72553, "v": "ददातु राजा विप्रेभ्यो यथेष्टं क्रियतां व्ययः । पुत्राणां सुहृदां चैव गच्छत्वानृण्यमद्य सः ।।"},
{"c": "15.18", "n": "12", "i": 72554, "v": "इदं चापि शरीरं मे तवायत्तं जनाधिप । धनानि चेति विद्धि त्वं क्षत्तर्नास्त्यत्र संशयः ।।"},
{"c": "15.19", "t": "वैशंपायन उवाच ।"},
{"c": "15.19", "n": "1", "i": 72555, "v": "एवमुक्तस्तु राज्ञा स विदुरो बुद्धिसत्तमः । धृतराष्ट्रमुपेत्येदं वाक्यमाह महार्थवत् ।।"},
{"c": "15.19", "n": "2", "i": 72556, "v": "उक्तो युधिष्ठिरो राजा भवद्वचनमादितः । स च संश्रुत्य वाक्यं ते प्रशशंस महाद्युतिः ।।"},
{"c": "15.19", "n": "3", "i": 72557, "v": "बीभत्सुश्च महातेजा निवेदयति ते गृहान् । वसु तस्य गृहे यच्च प्राणानपि च केवलान् ।।"},
{"c": "15.19", "n": "4", "i": 72558, "v": "धर्मराजश्च पुत्रस्ते राज्यं प्राणान्धनानि च । अनुजानाति राजर्षे यच्चान्यदपि किंचन ।।"},
{"c": "15.19", "n": "5", "i": 72559, "v": "भीमस्तु सर्वदुःखानि संस्मृत्य बहुलान्युत । कृच्छ्रादिव महाबाहुरनुमन्ये विनिःश्वसन् ।।"},
{"c": "15.19", "n": "6", "i": 72560, "v": "स राज्ञा धर्मशीलेन भ्रात्रा बीभत्सुना तथा । अनुनीतो महाबाहुः सौहृदे स्थापितोऽपि च ।।"},
{"c": "15.19", "n": "7", "i": 72561, "v": "न च मन्युस्त्वया कार्य इति त्वां प्राह धर्मराट् । संस्मृत्य भीमस्तद्वैरं यदन्यायवदाचरेत् ।।"},
{"c": "15.19", "n": "8", "i": 72562, "v": "एवंप्रायो हि धर्मोऽयं क्षत्रियाणां नराधिप । युद्धे क्षत्रियधर्मे च निरतोऽयं वृकोदरः ।।"},
{"c": "15.19", "n": "9", "i": 72563, "v": "वृकोदरकृते चाहमर्जुनश्च पुनः पुनः । प्रसादयाव नृपते भवान्प्रभुरिहास्ति यत् ।।"},
{"c": "15.19", "n": "10", "i": 72564, "v": "प्रददातु भवान्वित्तं यावदिच्छसि पार्थिव । त्वमीश्वरो नो राज्यस्य प्राणानां चेति भारत ।।"},
{"c": "15.19", "n": "11", "i": 72565, "v": "ब्रह्मदेयाग्रहारांश्च पुत्राणां चौर्ध्वदेहिकम् । इतो रत्नानि गाश्चैव दासीदासमजाविकम् ।।"},
{"c": "15.19", "n": "12", "i": 72566, "v": "आनयित्वा कुरुश्रेष्ठो ब्राह्मणेभ्यः प्रयच्छतु । दीनान्धकृपणेभ्यश्च तत्र तत्र नृपाज्ञया ।।"},
{"c": "15.19", "n": "13", "i": 72567, "v": "बह्वन्नरसपानाढ्याः सभा विदुर कारय । गवां निपानान्यन्यच्च विविधं पुण्यकर्म यत् ।।"},
{"c": "15.19", "n": "14", "i": 72568, "v": "इति मामब्रवीद्राजा पार्थश्चैव धनंजयः । यदत्रानन्तरं कार्यं तद्भवान्वक्तुमर्हति ।।"},
{"c": "15.19", "n": "15", "i": 72569, "v": "इत्युक्तो विदुरेणाथ धृतराष्ट्रोऽभिनन्द्य तत् । मनश्चक्रे महादाने कार्त्तिक्यां जनमेजय ।।"},
{"c": "15.20", "t": "वैशंपायन उवाच ।"},
{"c": "15.20", "n": "1", "i": 72570, "v": "विदुरेणैवमुक्तस्तु धृतराष्ट्रो जनाधिपः । प्रीतिमानभवद्राजा राज्ञो जिष्णोश्च कर्मणा ।।"},
{"c": "15.20", "n": "2", "i": 72571, "v": "ततोऽभिरूपान्भीष्माय ब्राह्मणानृषिसत्तमान् । पुत्रार्थे सुहृदां चैव स समीक्ष्य सहस्रशः ।।"},
{"c": "15.20", "n": "3", "i": 72572, "v": "कारयित्वान्नपानानि यानान्याच्छादनानि च । सुवर्णमणिरत्नानि दासीदासपरिच्छदान् ।।"},
{"c": "15.20", "n": "4", "i": 72573, "v": "कम्बलाजिनरत्नानि ग्रामान्क्षेत्रानजाविकम् । अलंकारान्गजानश्वान्कन्याश्चैव वरस्त्रियः । आदिश्यादिश्य विप्रेभ्यो ददौ स नृपसत्तमः ।।"},
{"c": "15.20", "n": "5", "i": 72574, "v": "द्रोणं संकीर्त्य भीष्मं च सोमदत्तं च बाह्लिकम् । दुर्योधनं च राजानं पुत्रांश्चैव पृथक्पृथक् । जयद्रथपुरोगांश्च सुहृदश्चैव सर्वशः ।।"},
{"c": "15.20", "n": "6", "i": 72575, "v": "स श्राद्धयज्ञो ववृधे बहुगोधनदक्षिणः । अनेकधनरत्नौघो युधिष्ठिरमते तदा ।।"},
{"c": "15.20", "n": "7", "i": 72576, "v": "अनिशं यत्र पुरुषा गणका लेखकास्तथा । युधिष्ठिरस्य वचनात्तदापृच्छन्ति तं नृपम् ।।"},
{"c": "15.20", "n": "8", "i": 72577, "v": "आज्ञापय किमेतेभ्यः प्रदेयं दीयतामिति । तदुपस्थितमेवात्र वचनान्ते प्रदृश्यते ।।"},
{"c": "15.20", "n": "9", "i": 72578, "v": "शते देये दशशतं सहस्रे चायुतं तथा । दीयते वचनाद्राज्ञः कुन्तीपुत्रस्य धीमतः ।।"},
{"c": "15.20", "n": "10", "i": 72579, "v": "एवं स वसुधाराभिर्वर्षमाणो नृपाम्बुदः । तर्पयामास विप्रांस्तान्वर्षन्भूमिमिवाम्बुदः ।।"},
{"c": "15.20", "n": "11", "i": 72580, "v": "ततोऽनन्तरमेवात्र सर्ववर्णान्महीपतिः । अन्नपानरसौघेन प्लावयामास पार्थिवः ।।"},
{"c": "15.20", "n": "12", "i": 72581, "v": "सवस्त्रफेनरत्नौघो मृदङ्गनिनदस्वनः । गवाश्वमकरावर्तो नारीरत्नमहाकरः ।।"},
{"c": "15.20", "n": "13", "i": 72582, "v": "ग्रामाग्रहारकुल्याढ्यो मणिहेमजलार्णवः । जगत्संप्लावयामास धृतराष्ट्रदयाम्बुधिः ।।"},
{"c": "15.20", "n": "14", "i": 72583, "v": "एवं स पुत्रपौत्राणां पितॄणामात्मनस्तथा । गान्धार्याश्च महाराज प्रददावौर्ध्वदेहिकम् ।।"},
{"c": "15.20", "n": "15", "i": 72584, "v": "परिश्रान्तो यदासीत्स ददद्दानान्यनेकशः । ततो निर्वर्तयामास दानयज्ञं कुरूद्वहः ।।"},
{"c": "15.20", "n": "16", "i": 72585, "v": "एवं स राजा कौरव्यश्चक्रे दानमहोत्सवम् । नटनर्तकलास्याढ्यं बह्वन्नरसदक्षिणम् ।।"},
{"c": "15.20", "n": "17", "i": 72586, "v": "दशाहमेवं दानानि दत्त्वा राजाम्बिकासुतः । बभूव पुत्रपौत्राणामनृणो भरतर्षभ ।।"},
{"c": "15.21", "t": "वैशंपायन उवाच ।"},
{"c": "15.21", "n": "1", "i": 72587, "v": "ततः प्रभाते राजा स धृतराष्ट्रोऽम्बिकासुतः । आहूय पाण्डवान्वीरान्वनवासकृतक्षणः ।।"},
{"c": "15.21", "n": "2", "i": 72588, "v": "गान्धारीसहितो धीमानभिनन्द्य यथाविधि । कार्त्तिक्यां कारयित्वेष्टिं ब्राह्मणैर्वेदपारगैः ।।"},
{"c": "15.21", "n": "3", "i": 72589, "v": "अग्निहोत्रं पुरस्कृत्य वल्कलाजिनसंवृतः । वधूपरिवृतो राजा निर्ययौ भवनात्ततः ।।"},
{"c": "15.21", "n": "4", "i": 72590, "v": "ततः स्त्रियः कौरवपाण्डवानां; याश्चाप्यन्याः कौरवराजवंश्याः । तासां नादः प्रादुरासीत्तदानीं; वैचित्रवीर्ये नृपतौ प्रयाते ।।"},
{"c": "15.21", "n": "5", "i": 72591, "v": "ततो लाजैः सुमनोभिश्च राजा; विचित्राभिस्तद्गृहं पूजयित्वा । संयोज्यार्थैर्भृत्यजनं च सर्वं; ततः समुत्सृज्य ययौ नरेन्द्रः ।।"},
{"c": "15.21", "n": "6", "i": 72592, "v": "ततो राजा प्राञ्जलिर्वेपमानो; युधिष्ठिरः सस्वनं बाष्पकण्ठः । विलप्योच्चैर्हा महाराज साधो; क्व गन्तासीत्यपतत्तात भूमौ ।।"},
{"c": "15.21", "n": "7", "i": 72593, "v": "तथार्जुनस्तीव्रदुःखाभितप्तो; मुहुर्मुहुर्निःश्वसन्भारताग्र्यः । युधिष्ठिरं मैवमित्येवमुक्त्वा; निगृह्याथोदीधरत्सीदमानः ।।"},
{"c": "15.21", "n": "8", "i": 72594, "v": "वृकोदरः फल्गुनश्चैव वीरौ; माद्रीपुत्रौ विदुरः संजयश्च । वैश्यापुत्रः सहितो गौतमेन; धौम्यो विप्राश्चान्वयुर्बाष्पकण्ठाः ।।"},
{"c": "15.21", "n": "9", "i": 72595, "v": "कुन्ती गान्धारीं बद्धनेत्रां व्रजन्तीं; स्कन्धासक्तं हस्तमथोद्वहन्ती । राजा गान्धार्याः स्कन्धदेशेऽवसज्य; पाणिं ययौ धृतराष्ट्रः प्रतीतः ।।"},
{"c": "15.21", "n": "10", "i": 72596, "v": "तथा कृष्णा द्रौपदी यादवी च; बालापत्या चोत्तरा कौरवी च । चित्राङ्गदा याश्च काश्चित्स्त्रियोऽन्याः; सार्धं राज्ञा प्रस्थितास्ता वधूभिः ।।"},
{"c": "15.21", "n": "11", "i": 72597, "v": "तासां नादो रुदतीनां तदासी;द्राजन्दुःखात्कुररीणामिवोच्चैः । ततो निष्पेतुर्ब्राह्मणक्षत्रियाणां; विट्शूद्राणां चैव नार्यः समन्तात् ।।"},
{"c": "15.21", "n": "12", "i": 72598, "v": "तन्निर्याणे दुःखितः पौरवर्गो; गजाह्वयेऽतीव बभूव राजन् । यथा पूर्वं गच्छतां पाण्डवानां; द्यूते राजन्कौरवाणां सभायाम् ।।"},
{"c": "15.21", "n": "13", "i": 72599, "v": "या नापश्यच्चन्द्रमा नैव सूर्यो; रामाः कदाचिदपि तस्मिन्नरेन्द्रे । महावनं गच्छति कौरवेन्द्रे; शोकेनार्ता राजमार्गं प्रपेदुः ।।"},
{"c": "15.22", "t": "वैशंपायन उवाच ।"},
{"c": "15.22", "n": "1", "i": 72600, "v": "ततः प्रासादहर्म्येषु वसुधायां च पार्थिव । स्त्रीणां च पुरुषाणां च सुमहान्निस्वनोऽभवत् ।।"},
{"c": "15.22", "n": "2", "i": 72601, "v": "स राजा राजमार्गेण नृनारीसंकुलेन च । कथंचिन्निर्ययौ धीमान्वेपमानः कृताञ्जलिः ।।"},
{"c": "15.22", "n": "3", "i": 72602, "v": "स वर्धमानद्वारेण निर्ययौ गजसाह्वयात् । विसर्जयामास च तं जनौघं स मुहुर्मुहुः ।।"},
{"c": "15.22", "n": "4", "i": 72603, "v": "वनं गन्तुं च विदुरो राज्ञा सह कृतक्षणः । संजयश्च महामात्रः सूतो गावल्गणिस्तथा ।।"},
{"c": "15.22", "n": "5", "i": 72604, "v": "कृपं निवर्तयामास युयुत्सुं च महारथम् । धृतराष्ट्रो महीपालः परिदाय युधिष्ठिरे ।।"},
{"c": "15.22", "n": "6", "i": 72605, "v": "निवृत्ते पौरवर्गे तु राजा सान्तःपुरस्तदा । धृतराष्ट्राभ्यनुज्ञातो निवर्तितुमियेष सः ।।"},
{"c": "15.22", "n": "7", "i": 72606, "v": "सोऽब्रवीन्मातरं कुन्तीमुपेत्य भरतर्षभ । अहं राजानमन्विष्ये भवती विनिवर्तताम् ।।"},
{"c": "15.22", "n": "8", "i": 72607, "v": "वधूपरिवृता राज्ञि नगरं गन्तुमर्हसि । राजा यात्वेष धर्मात्मा तपसे धृतनिश्चयः ।।"},
{"c": "15.22", "n": "9", "i": 72608, "v": "इत्युक्ता धर्मराजेन बाष्पव्याकुललोचना । जगादैवं तदा कुन्ती गान्धारीं परिगृह्य ह ।।"},
{"c": "15.22", "n": "10", "i": 72609, "v": "सहदेवे महाराज मा प्रमादं कृथाः क्वचित् । एष मामनुरक्तो हि राजंस्त्वां चैव नित्यदा ।।"},
{"c": "15.22", "n": "11", "i": 72610, "v": "कर्णं स्मरेथाः सततं संग्रामेष्वपलायिनम् । अवकीर्णो हि स मया वीरो दुष्प्रज्ञया तदा ।।"},
{"c": "15.22", "n": "12", "i": 72611, "v": "आयसं हृदयं नूनं मन्दाया मम पुत्रक । यत्सूर्यजमपश्यन्त्याः शतधा न विदीर्यते ।।"},
{"c": "15.22", "n": "13", "i": 72612, "v": "एवंगते तु किं शक्यं मया कर्तुमरिंदम । मम दोषोऽयमत्यर्थं ख्यापितो यन्न सूर्यजः । तन्निमित्तं महाबाहो दानं दद्यास्त्वमुत्तमम् ।।"},
{"c": "15.22", "n": "14", "i": 72613, "v": "सदैव भ्रातृभिः सार्धमग्रजस्यारिमर्दन । द्रौपद्याश्च प्रिये नित्यं स्थातव्यमरिकर्शन ।।"},
{"c": "15.22", "n": "15", "i": 72614, "v": "भीमसेनार्जुनौ चैव नकुलश्च कुरूद्वह । समाधेयास्त्वया वीर त्वय्यद्य कुलधूर्गता ।।"},
{"c": "15.22", "n": "16", "i": 72615, "v": "श्वश्रूश्वशुरयोः पादाञ्शुश्रूषन्ती वने त्वहम् । गान्धारीसहिता वत्स्ये तापसी मलपङ्किनी ।।"},
{"c": "15.22", "n": "17", "i": 72616, "v": "एवमुक्तः स धर्मात्मा भ्रातृभिः सहितो वशी । विषादमगमत्तीव्रं न च किंचिदुवाच ह ।।"},
{"c": "15.22", "n": "18", "i": 72617, "v": "स मुहूर्तमिव ध्यात्वा धर्मपुत्रो युधिष्ठिरः । उवाच मातरं दीनश्चिन्ताशोकपरायणः ।।"},
{"c": "15.22", "n": "19", "i": 72618, "v": "किमिदं ते व्यवसितं नैवं त्वं वक्तुमर्हसि । न त्वामभ्यनुजानामि प्रसादं कर्तुमर्हसि ।।"},
{"c": "15.22", "n": "20", "i": 72619, "v": "व्यरोचयः पुरा ह्यस्मानुत्साह्य प्रियदर्शने । विदुराया वचोभिस्त्वमस्मान्न त्यक्तुमर्हसि ।।"},
{"c": "15.22", "n": "21", "i": 72620, "v": "निहत्य पृथिवीपालान्राज्यं प्राप्तमिदं मया । तव प्रज्ञामुपश्रुत्य वासुदेवान्नरर्षभात् ।।"},
{"c": "15.22", "n": "22", "i": 72621, "v": "क्व सा बुद्धिरियं चाद्य भवत्या या श्रुता मया । क्षत्रधर्मे स्थितिं ह्युक्त्वा तस्याश्चलितुमिच्छसि ।।"},
{"c": "15.22", "n": "23", "i": 72622, "v": "अस्मानुत्सृज्य राज्यं च स्नुषां चेमां यशस्विनीम् । कथं वत्स्यसि शून्येषु वनेष्वम्ब प्रसीद मे ।।"},
{"c": "15.22", "n": "24", "i": 72623, "v": "इति बाष्पकलां वाचं कुन्ती पुत्रस्य शृण्वती । जगामैवाश्रुपूर्णाक्षी भीमस्तामिदमब्रवीत् ।।"},
{"c": "15.22", "n": "25", "i": 72624, "v": "यदा राज्यमिदं कुन्ति भोक्तव्यं पुत्रनिर्जितम् । प्राप्तव्या राजधर्माश्च तदेयं ते कुतो मतिः ।।"},
{"c": "15.22", "n": "26", "i": 72625, "v": "किं वयं कारिताः पूर्वं भवत्या पृथिवीक्षयम् । कस्य हेतोः परित्यज्य वनं गन्तुमभीप्ससि ।।"},
{"c": "15.22", "n": "27", "i": 72626, "v": "वनाच्चापि किमानीता भवत्या बालका वयम् । दुःखशोकसमाविष्टौ माद्रीपुत्राविमौ तथा ।।"},
{"c": "15.22", "n": "28", "i": 72627, "v": "प्रसीद मातर्मा गास्त्वं वनमद्य यशस्विनि । श्रियं यौधिष्ठिरीं तावद्भुङ्क्ष्व पार्थबलार्जिताम् ।।"},
{"c": "15.22", "n": "29", "i": 72628, "v": "इति सा निश्चितैवाथ वनवासकृतक्षणा । लालप्यतां बहुविधं पुत्राणां नाकरोद्वचः ।।"},
{"c": "15.22", "n": "30", "i": 72629, "v": "द्रौपदी चान्वयाच्छ्वश्रूं विषण्णवदना तदा । वनवासाय गच्छन्तीं रुदती भद्रया सह ।।"},
{"c": "15.22", "n": "31", "i": 72630, "v": "सा पुत्रान्रुदतः सर्वान्मुहुर्मुहुरवेक्षती । जगामैव महाप्राज्ञा वनाय कृतनिश्चया ।।"},
{"c": "15.22", "n": "32", "i": 72631, "v": "अन्वयुः पाण्डवास्तां तु सभृत्यान्तःपुरास्तदा । ततः प्रमृज्य साश्रूणि पुत्रान्वचनमब्रवीत् ।।"},
{"c": "15.23", "t": "कुन्त्युवाच ।"},
{"c": "15.23", "n": "1", "i": 72632, "v": "एवमेतन्महाबाहो यथा वदसि पाण्डव । कृतमुद्धर्षणं पूर्वं मया वः सीदतां नृप ।।"},
{"c": "15.23", "n": "2", "i": 72633, "v": "द्यूतापहृतराज्यानां पतितानां सुखादपि । ज्ञातिभिः परिभूतानां कृतमुद्धर्षणं मया ।।"},
{"c": "15.23", "n": "3", "i": 72634, "v": "कथं पाण्डोर्न नश्येत संततिः पुरुषर्षभाः । यशश्च वो न नश्येत इति चोद्धर्षणं कृतम् ।।"},
{"c": "15.23", "n": "4", "i": 72635, "v": "यूयमिन्द्रसमाः सर्वे देवतुल्यपराक्रमाः । मा परेषां मुखप्रेक्षाः स्थेत्येवं तत्कृतं मया ।।"},
{"c": "15.23", "n": "5", "i": 72636, "v": "कथं धर्मभृतां श्रेष्ठो राजा त्वं वासवोपमः । पुनर्वने न दुःखी स्या इति चोद्धर्षणं कृतम् ।।"},
{"c": "15.23", "n": "6", "i": 72637, "v": "नागायुतसमप्राणः ख्यातविक्रमपौरुषः । नायं भीमोऽत्ययं गच्छेदिति चोद्धर्षणं कृतम् ।।"},
{"c": "15.23", "n": "7", "i": 72638, "v": "भीमसेनादवरजस्तथायं वासवोपमः । विजयो नावसीदेत इति चोद्धर्षणं कृतम् ।।"},
{"c": "15.23", "n": "8", "i": 72639, "v": "नकुलः सहदेवश्च तथेमौ गुरुवर्तिनौ । क्षुधा कथं न सीदेतामिति चोद्धर्षणं कृतम् ।।"},
{"c": "15.23", "n": "9", "i": 72640, "v": "इयं च बृहती श्यामा श्रीमत्यायतलोचना । वृथा सभातले क्लिष्टा मा भूदिति च तत्कृतम् ।।"},
{"c": "15.23", "n": "10", "i": 72641, "v": "प्रेक्षन्त्या मे तदा हीमां वेपन्तीं कदलीमिव । स्त्रीधर्मिणीमनिन्द्याङ्गीं तथा द्यूतपराजिताम् ।।"},
{"c": "15.23", "n": "11", "i": 72642, "v": "दुःशासनो यदा मौढ्याद्दासीवत्पर्यकर्षत । तदैव विदितं मह्यं पराभूतमिदं कुलम् ।।"},
{"c": "15.23", "n": "12", "i": 72643, "v": "विषण्णाः कुरवश्चैव तदा मे श्वशुरादयः । यदैषा नाथमिच्छन्ती व्यलपत्कुररी यथा ।।"},
{"c": "15.23", "n": "13", "i": 72644, "v": "केशपक्षे परामृष्टा पापेन हतबुद्धिना । यदा दुःशासनेनैषा तदा मुह्याम्यहं नृप ।।"},
{"c": "15.23", "n": "14", "i": 72645, "v": "युष्मत्तेजोविवृद्ध्यर्थं मया ह्युद्धर्षणं कृतम् । तदानीं विदुरावाक्यैरिति तद्वित्त पुत्रकाः ।।"},
{"c": "15.23", "n": "15", "i": 72646, "v": "कथं न राजवंशोऽयं नश्येत्प्राप्य सुतान्मम । पाण्डोरिति मया पुत्र तस्मादुद्धर्षणं कृतम् ।।"},
{"c": "15.23", "n": "16", "i": 72647, "v": "न तस्य पुत्रः पौत्रौ वा कुत एव स पार्थिव । लभते सुकृताँल्लोकान्यस्माद्वंशः प्रणश्यति ।।"},
{"c": "15.23", "n": "17", "i": 72648, "v": "भुक्तं राज्यफलं पुत्रा भर्तुर्मे विपुलं पुरा । महादानानि दत्तानि पीतः सोमो यथाविधि ।।"},
{"c": "15.23", "n": "18", "i": 72649, "v": "साहं नात्मफलार्थं वै वासुदेवमचूचुदम् । विदुरायाः प्रलापैस्तैः प्लावनार्थं तु तत्कृतम् ।।"},
{"c": "15.23", "n": "19", "i": 72650, "v": "नाहं राज्यफलं पुत्र कामये पुत्रनिर्जितम् । पतिलोकानहं पुण्यान्कामये तपसा विभो ।।"},
{"c": "15.23", "n": "20", "i": 72651, "v": "श्वश्रूश्वशुरयोः कृत्वा शुश्रूषां वनवासिनोः । तपसा शोषयिष्यामि युधिष्ठिर कलेवरम् ।।"},
{"c": "15.23", "n": "21", "i": 72652, "v": "निवर्तस्व कुरुश्रेष्ठ भीमसेनादिभिः सह । धर्मे ते धीयतां बुद्धिर्मनस्ते महदस्तु च ।।"},
{"c": "15.24", "t": "वैशंपायन उवाच ।"},
{"c": "15.24", "n": "1", "i": 72653, "v": "कुन्त्यास्तु वचनं श्रुत्वा पाण्डवा राजसत्तम । व्रीडिताः संन्यवर्तन्त पाञ्चाल्या सहितानघाः ।।"},
{"c": "15.24", "n": "2", "i": 72654, "v": "ततः शब्दो महानासीत्सर्वेषामेव भारत । अन्तःपुराणां रुदतां दृष्ट्वा कुन्तीं तथागताम् ।।"},
{"c": "15.24", "n": "3", "i": 72655, "v": "प्रदक्षिणमथावृत्य राजानं पाण्डवास्तदा । अभिवाद्य न्यवर्तन्त पृथां तामनिवर्त्य वै ।।"},
{"c": "15.24", "n": "4", "i": 72656, "v": "ततोऽब्रवीन्महाराजो धृतराष्ट्रोऽम्बिकासुतः । गान्धारीं विदुरं चैव समाभाष्य निगृह्य च ।।"},
{"c": "15.24", "n": "5", "i": 72657, "v": "युधिष्ठिरस्य जननी देवी साधु निवर्त्यताम् । यथा युधिष्ठिरः प्राह तत्सर्वं सत्यमेव हि ।।"},
{"c": "15.24", "n": "6", "i": 72658, "v": "पुत्रैश्वर्यं महदिदमपास्य च महाफलम् । का नु गच्छेद्वनं दुर्गं पुत्रानुत्सृज्य मूढवत् ।।"},
{"c": "15.24", "n": "7", "i": 72659, "v": "राज्यस्थया तपस्तप्तं दानं दत्तं व्रतं कृतम् । अनया शक्यमद्येह श्रूयतां च वचो मम ।।"},
{"c": "15.24", "n": "8", "i": 72660, "v": "गान्धारि परितुष्टोऽस्मि वध्वाः शुश्रूषणेन वै । तस्मात्त्वमेनां धर्मज्ञे समनुज्ञातुमर्हसि ।।"},
{"c": "15.24", "n": "9", "i": 72661, "v": "इत्युक्ता सौबलेयी तु राज्ञा कुन्तीमुवाच ह । तत्सर्वं राजवचनं स्वं च वाक्यं विशेषवत् ।।"},
{"c": "15.24", "n": "10", "i": 72662, "v": "न च सा वनवासाय देवीं कृतमतिं तदा । शक्नोत्युपावर्तयितुं कुन्तीं धर्मपरां सतीम् ।।"},
{"c": "15.24", "n": "11", "i": 72663, "v": "तस्यास्तु तं स्थिरं ज्ञात्वा व्यवसायं कुरुस्त्रियः । निवृत्तांश्च कुरुश्रेष्ठान्दृष्ट्वा प्ररुरुदुस्तदा ।।"},
{"c": "15.24", "n": "12", "i": 72664, "v": "उपावृत्तेषु पार्थेषु सर्वेष्वन्तःपुरेषु च । ययौ राजा महाप्राज्ञो धृतराष्ट्रो वनं तदा ।।"},
{"c": "15.24", "n": "13", "i": 72665, "v": "पाण्डवा अपि दीनास्ते दुःखशोकपरायणाः । यानैः स्त्रीसहिताः सर्वे पुरं प्रविविशुस्तदा ।।"},
{"c": "15.24", "n": "14", "i": 72666, "v": "तदहृष्टमिवाकूजं गतोत्सवमिवाभवत् । नगरं हास्तिनपुरं सस्त्रीवृद्धकुमारकम् ।।"},
{"c": "15.24", "n": "15", "i": 72667, "v": "सर्वे चासन्निरुत्साहाः पाण्डवा जातमन्यवः । कुन्त्या हीनाः सुदुःखार्ता वत्सा इव विनाकृताः ।।"},
{"c": "15.24", "n": "16", "i": 72668, "v": "धृतराष्ट्रस्तु तेनाह्ना गत्वा सुमहदन्तरम् । ततो भागीरथीतीरे निवासमकरोत्प्रभुः ।।"},
{"c": "15.24", "n": "17", "i": 72669, "v": "प्रादुष्कृता यथान्यायमग्नयो वेदपारगैः । व्यराजन्त द्विजश्रेष्ठैस्तत्र तत्र तपोधनैः । प्रादुष्कृताग्निरभवत्स च वृद्धो नराधिपः ।।"},
{"c": "15.24", "n": "18", "i": 72670, "v": "स राजाग्नीन्पर्युपास्य हुत्वा च विधिवत्तदा । संध्यागतं सहस्रांशुमुपातिष्ठत भारत ।।"},
{"c": "15.24", "n": "19", "i": 72671, "v": "विदुरः संजयश्चैव राज्ञः शय्यां कुशैस्ततः । चक्रतुः कुरुवीरस्य गान्धार्याश्चाविदूरतः ।।"},
{"c": "15.24", "n": "20", "i": 72672, "v": "गान्धार्याः संनिकर्षे तु निषसाद कुशेष्वथ । युधिष्ठिरस्य जननी कुन्ती साधुव्रते स्थिता ।।"},
{"c": "15.24", "n": "21", "i": 72673, "v": "तेषां संश्रवणे चापि निषेदुर्विदुरादयः । याजकाश्च यथोद्देशं द्विजा ये चानुयायिनः ।।"},
{"c": "15.24", "n": "22", "i": 72674, "v": "प्राधीतद्विजमुख्या सा संप्रज्वालितपावका । बभूव तेषां रजनी ब्राह्मीव प्रीतिवर्धनी ।।"},
{"c": "15.24", "n": "23", "i": 72675, "v": "ततो रात्र्यां व्यतीतायां कृतपूर्वाह्णिकक्रियाः । हुत्वाग्निं विधिवत्सर्वे प्रययुस्ते यथाक्रमम् । उदङ्मुखा निरीक्षन्त उपवासपरायणाः ।।"},
{"c": "15.24", "n": "24", "i": 72676, "v": "स तेषामतिदुःखोऽभून्निवासः प्रथमेऽहनि । शोचतां शोच्यमानानां पौरजानपदैर्जनैः ।।"},
{"c": "15.25", "t": "वैशंपायन उवाच ।"},
{"c": "15.25", "n": "1", "i": 72677, "v": "ततो भागीरथीतीरे मेध्ये पुण्यजनोचिते । निवासमकरोद्राजा विदुरस्य मते स्थितः ।।"},
{"c": "15.25", "n": "2", "i": 72678, "v": "तत्रैनं पर्युपातिष्ठन्ब्राह्मणा राष्ट्रवासिनः । क्षत्रविट्शूद्रसंघाश्च बहवो भरतर्षभ ।।"},
{"c": "15.25", "n": "3", "i": 72679, "v": "स तैः परिवृतो राजा कथाभिरभिनन्द्य तान् । अनुजज्ञे सशिष्यान्वै विधिवत्प्रतिपूज्य च ।।"},
{"c": "15.25", "n": "4", "i": 72680, "v": "सायाह्ने स महीपालस्ततो गङ्गामुपेत्य ह । चकार विधिवच्छौचं गान्धारी च यशस्विनी ।।"},
{"c": "15.25", "n": "5", "i": 72681, "v": "तथैवान्ये पृथक्सर्वे तीर्थेष्वाप्लुत्य भारत । चक्रुः सर्वाः क्रियास्तत्र पुरुषा विदुरादयः ।।"},
{"c": "15.25", "n": "6", "i": 72682, "v": "कृतशौचं ततो वृद्धं श्वशुरं कुन्तिभोजजा । गान्धारीं च पृथा राजन्गङ्गातीरमुपानयत् ।।"},
{"c": "15.25", "n": "7", "i": 72683, "v": "राज्ञस्तु याजकैस्तत्र कृतो वेदीपरिस्तरः । जुहाव तत्र वह्निं स नृपतिः सत्यसंगरः ।।"},
{"c": "15.25", "n": "8", "i": 72684, "v": "ततो भागीरथीतीरात्कुरुक्षेत्रं जगाम सः । सानुगो नृपतिर्विद्वान्नियतः संयतेन्द्रियः ।।"},
{"c": "15.25", "n": "9", "i": 72685, "v": "तत्राश्रमपदं धीमानभिगम्य स पार्थिवः । आससादाथ राजर्षिः शतयूपं मनीषिणम् ।।"},
{"c": "15.25", "n": "10", "i": 72686, "v": "स हि राजा महानासीत्केकयेषु परंतपः । स पुत्रं मनुजैश्वर्ये निवेश्य वनमाविशत् ।।"},
{"c": "15.25", "n": "11", "i": 72687, "v": "तेनासौ सहितो राजा ययौ व्यासाश्रमं तदा । तत्रैनं विधिवद्राजन्प्रत्यगृह्णात्कुरूद्वहम् ।।"},
{"c": "15.25", "n": "12", "i": 72688, "v": "स दीक्षां तत्र संप्राप्य राजा कौरवनन्दनः । शतयूपाश्रमे तस्मिन्निवासमकरोत्तदा ।।"},
{"c": "15.25", "n": "13", "i": 72689, "v": "तस्मै सर्वं विधिं राजन्राजाचख्यौ महामतिः । आरण्यकं महाराज व्यासस्यानुमते तदा ।।"},
{"c": "15.25", "n": "14", "i": 72690, "v": "एवं स तपसा राजा धृतराष्ट्रो महामनाः । योजयामास चात्मानं तांश्चाप्यनुचरांस्तदा ।।"},
{"c": "15.25", "n": "15", "i": 72691, "v": "तथैव देवी गान्धारी वल्कलाजिनवासिनी । कुन्त्या सह महाराज समानव्रतचारिणी ।।"},
{"c": "15.25", "n": "16", "i": 72692, "v": "कर्मणा मनसा वाचा चक्षुषा चापि ते नृप । संनियम्येन्द्रियग्राममास्थिताः परमं तपः ।।"},
{"c": "15.25", "n": "17", "i": 72693, "v": "त्वगस्थिभूतः परिशुष्कमांसो; जटाजिनी वल्कलसंवृताङ्गः । स पार्थिवस्तत्र तपश्चचार; महर्षिवत्तीव्रमपेतदोषः ।।"},
{"c": "15.25", "n": "18", "i": 72694, "v": "क्षत्ता च धर्मार्थविदग्र्यबुद्धिः; ससंजयस्तं नृपतिं सदारम् । उपाचरद्घोरतपो जितात्मा; तदा कृशो वल्कलचीरवासाः ।।"},
{"c": "15.26", "t": "वैशंपायन उवाच ।"},
{"c": "15.26", "n": "1", "i": 72695, "v": "ततस्तस्मिन्मुनिश्रेष्ठा राजानं द्रष्टुमभ्ययुः । नारदः पर्वतश्चैव देवलश्च महातपाः ।।"},
{"c": "15.26", "n": "2", "i": 72696, "v": "द्वैपायनः सशिष्यश्च सिद्धाश्चान्ये मनीषिणः । शतयूपश्च राजर्षिर्वृद्धः परमधार्मिकः ।।"},
{"c": "15.26", "n": "3", "i": 72697, "v": "तेषां कुन्ती महाराज पूजां चक्रे यथाविधि । ते चापि तुतुषुस्तस्यास्तापसाः परिचर्यया ।।"},
{"c": "15.26", "n": "4", "i": 72698, "v": "तत्र धर्म्याः कथास्तात चक्रुस्ते परमर्षयः । रमयन्तो महात्मानं धृतराष्ट्रं जनाधिपम् ।।"},
{"c": "15.26", "n": "5", "i": 72699, "v": "कथान्तरे तु कस्मिंश्चिद्देवर्षिर्नारदस्तदा । कथामिमामकथयत्सर्वप्रत्यक्षदर्शिवान् ।।"},
{"c": "15.26", "n": "6", "i": 72700, "v": "पुरा प्रजापतिसमो राजासीदकुतोभयः । सहस्रचित्य इत्युक्तः शतयूपपितामहः ।।"},
{"c": "15.26", "n": "7", "i": 72701, "v": "स पुत्रे राज्यमासज्य ज्येष्ठे परमधार्मिके । सहस्रचित्यो धर्मात्मा प्रविवेश वनं नृपः ।।"},
{"c": "15.26", "n": "8", "i": 72702, "v": "स गत्वा तपसः पारं दीप्तस्य स नराधिपः । पुरंदरस्य संस्थानं प्रतिपेदे महामनाः ।।"},
{"c": "15.26", "n": "9", "i": 72703, "v": "दृष्टपूर्वः स बहुशो राजन्संपतता मया । महेन्द्रसदने राजा तपसा दग्धकिल्बिषः ।।"},
{"c": "15.26", "n": "10", "i": 72704, "v": "तथा शैलालयो राजा भगदत्तपितामहः । तपोबलेनैव नृपो महेन्द्रसदनं गतः ।।"},
{"c": "15.26", "n": "11", "i": 72705, "v": "तथा पृषध्रो नामासीद्राजा वज्रधरोपमः । स चापि तपसा लेभे नाकपृष्ठमितो नृपः ।।"},
{"c": "15.26", "n": "12", "i": 72706, "v": "अस्मिन्नरण्ये नृपते मान्धातुरपि चात्मजः । पुरुकुत्सो नृपः सिद्धिं महतीं समवाप्तवान् ।।"},
{"c": "15.26", "n": "13", "i": 72707, "v": "भार्या समभवद्यस्य नर्मदा सरितां वरा । सोऽस्मिन्नरण्ये नृपतिस्तपस्तप्त्वा दिवं गतः ।।"},
{"c": "15.26", "n": "14", "i": 72708, "v": "शशलोमा च नामासीद्राजा परमधार्मिकः । स चाप्यस्मिन्वने तप्त्वा तपो दिवमवाप्तवान् ।।"},
{"c": "15.26", "n": "15", "i": 72709, "v": "द्वैपायनप्रसादाच्च त्वमपीदं तपोवनम् । राजन्नवाप्य दुष्प्रापां सिद्धिमग्र्यां गमिष्यसि ।।"},
{"c": "15.26", "n": "16", "i": 72710, "v": "त्वं चापि राजशार्दूल तपसोऽन्ते श्रिया वृतः । गान्धारीसहितो गन्ता गतिं तेषां महात्मनाम् ।।"},
{"c": "15.26", "n": "17", "i": 72711, "v": "पाण्डुः स्मरति नित्यं च बलहन्तुः समीपतः । त्वां सदैव महीपाल स त्वां श्रेयसि योक्ष्यति ।।"},
{"c": "15.26", "n": "18", "i": 72712, "v": "तव शुश्रूषया चैव गान्धार्याश्च यशस्विनी । भर्तुः सलोकतां कुन्ती गमिष्यति वधूस्तव ।।"},
{"c": "15.26", "n": "19", "i": 72713, "v": "युधिष्ठिरस्य जननी स हि धर्मः सनातनः । वयमेतत्प्रपश्यामो नृपते दिव्यचक्षुषा ।।"},
{"c": "15.26", "n": "20", "i": 72714, "v": "प्रवेक्ष्यति महात्मानं विदुरश्च युधिष्ठिरम् । संजयस्त्वदनुध्यानात्पूतः स्वर्गमवाप्स्यति ।।"},
{"c": "15.26", "n": "21", "i": 72715, "v": "एतच्छ्रुत्वा कौरवेन्द्रो महात्मा; सहैव पत्न्या प्रीतिमान्प्रत्यगृह्णात् । विद्वान्वाक्यं नारदस्य प्रशस्य; चक्रे पूजां चातुलां नारदाय ।।"},
{"c": "15.26", "n": "22", "i": 72716, "v": "तथा सर्वे नारदं विप्रसंघाः; संपूजयामासुरतीव राजन् । राज्ञः प्रीत्या धृतराष्ट्रस्य ते वै; पुनः पुनः समहृष्टास्तदानीम् ।।"},
{"c": "15.27", "t": "वैशंपायन उवाच ।"},
{"c": "15.27", "n": "1", "i": 72717, "v": "नारदस्य तु तद्वाक्यं प्रशशंसुर्द्विजोत्तमाः । शतयूपस्तु राजर्षिर्नारदं वाक्यमब्रवीत् ।।"},
{"c": "15.27", "n": "2", "i": 72718, "v": "अहो भगवता श्रद्धा कुरुराजस्य वर्धिता । सर्वस्य च जनस्यास्य मम चैव महाद्युते ।।"},
{"c": "15.27", "n": "3", "i": 72719, "v": "अस्ति काचिद्विवक्षा तु मम तां गदतः शृणु । धृतराष्ट्रं प्रति नृपं देवर्षे लोकपूजित ।।"},
{"c": "15.27", "n": "4", "i": 72720, "v": "सर्ववृत्तान्ततत्त्वज्ञो भवान्दिव्येन चक्षुषा । युक्तः पश्यसि देवर्षे गतीर्वै विविधा नृणाम् ।।"},
{"c": "15.27", "n": "5", "i": 72721, "v": "उक्तवान्नृपतीनां त्वं महेन्द्रस्य सलोकताम् । न त्वस्य नृपतेर्लोकाः कथितास्ते महामुने ।।"},
{"c": "15.27", "n": "6", "i": 72722, "v": "स्थानमस्य क्षितिपतेः श्रोतुमिच्छाम्यहं विभो । त्वत्तः कीदृक्कदा वेति तन्ममाचक्ष्व पृच्छतः ।।"},
{"c": "15.27", "n": "7", "i": 72723, "v": "इत्युक्तो नारदस्तेन वाक्यं सर्वमनोनुगम् । व्याजहार सतां मध्ये दिव्यदर्शी महातपाः ।।"},
{"c": "15.27", "n": "8", "i": 72724, "v": "यदृच्छया शक्रसदो गत्वा शक्रं शचीपतिम् । दृष्टवानस्मि राजर्षे तत्र पाण्डुं नराधिपम् ।।"},
{"c": "15.27", "n": "9", "i": 72725, "v": "तत्रेयं धृतराष्ट्रस्य कथा समभवन्नृप । तपसो दुश्चरस्यास्य यदयं तप्यते नृपः ।।"},
{"c": "15.27", "n": "10", "i": 72726, "v": "तत्राहमिदमश्रौषं शक्रस्य वदतो नृप । वर्षाणि त्रीणि शिष्टानि राज्ञोऽस्य परमायुषः ।।"},
{"c": "15.27", "n": "11", "i": 72727, "v": "ततः कुबेरभवनं गान्धारीसहितो नृपः । विहर्ता धृतराष्ट्रोऽयं राजराजाभिपूजितः ।।"},
{"c": "15.27", "n": "12", "i": 72728, "v": "कामगेन विमानेन दिव्याभरणभूषितः । ऋषिपुत्रो महाभागस्तपसा दग्धकिल्बिषः ।।"},
{"c": "15.27", "n": "13", "i": 72729, "v": "संचरिष्यति लोकांश्च देवगन्धर्वरक्षसाम् । स्वच्छन्देनेति धर्मात्मा यन्मां त्वं परिपृच्छसि ।।"},
{"c": "15.27", "n": "14", "i": 72730, "v": "देवगुह्यमिदं प्रीत्या मया वः कथितं महत् । भवन्तो हि श्रुतधनास्तपसा दग्धकिल्बिषाः ।।"},
{"c": "15.27", "n": "15", "i": 72731, "v": "इति ते तस्य तच्छ्रुत्वा देवर्षेर्मधुरं वचः । सर्वे सुमनसः प्रीता बभूवुः स च पार्थिवः ।।"},
{"c": "15.27", "n": "16", "i": 72732, "v": "एवं कथाभिरन्वास्य धृतराष्ट्रं मनीषिणः । विप्रजग्मुर्यथाकामं ते सिद्धगतिमास्थिताः ।।"},
{"c": "15.28", "t": "वैशंपायन उवाच ।"},
{"c": "15.28", "n": "1", "i": 72733, "v": "वनं गते कौरवेन्द्रे दुःखशोकसमाहताः । बभूवुः पाण्डवा राजन्मातृशोकेन चार्दिताः ।।"},
{"c": "15.28", "n": "2", "i": 72734, "v": "तथा पौरजनः सर्वः शोचन्नास्ते जनाधिपम् । कुर्वाणाश्च कथास्तत्र ब्राह्मणा नृपतिं प्रति ।।"},
{"c": "15.28", "n": "3", "i": 72735, "v": "कथं नु राजा वृद्धः स वने वसति निर्जने । गान्धारी च महाभागा सा च कुन्ती पृथा कथम् ।।"},
{"c": "15.28", "n": "4", "i": 72736, "v": "सुखार्हः स हि राजर्षिर्न सुखं तन्महावनम् । किमवस्थः समासाद्य प्रज्ञाचक्षुर्हतात्मजः ।।"},
{"c": "15.28", "n": "5", "i": 72737, "v": "सुदुष्करं कृतवती कुन्ती पुत्रानपश्यती । राज्यश्रियं परित्यज्य वनवासमरोचयत् ।।"},
{"c": "15.28", "n": "6", "i": 72738, "v": "विदुरः किमवस्थश्च भ्रातुः शुश्रूषुरात्मवान् । स च गावल्गणिर्धीमान्भर्तृपिण्डानुपालकः ।।"},
{"c": "15.28", "n": "7", "i": 72739, "v": "आकुमारं च पौरास्ते चिन्ताशोकसमाहताः । तत्र तत्र कथाश्चक्रुः समासाद्य परस्परम् ।।"},
{"c": "15.28", "n": "8", "i": 72740, "v": "पाण्डवाश्चैव ते सर्वे भृशं शोकपरायणाः । शोचन्तो मातरं वृद्धामूषुर्नातिचिरं पुरे ।।"},
{"c": "15.28", "n": "9", "i": 72741, "v": "तथैव पितरं वृद्धं हतपुत्रं जनेश्वरम् । गान्धारीं च महाभागां विदुरं च महामतिम् ।।"},
{"c": "15.28", "n": "10", "i": 72742, "v": "नैषां बभूव संप्रीतिस्तान्विचिन्तयतां तदा । न राज्ये न च नारीषु न वेदाध्ययने तथा ।।"},
{"c": "15.28", "n": "11", "i": 72743, "v": "परं निर्वेदमगमंश्चिन्तयन्तो नराधिपम् । तच्च ज्ञातिवधं घोरं संस्मरन्तः पुनः पुनः ।।"},
{"c": "15.28", "n": "12", "i": 72744, "v": "अभिमन्योश्च बालस्य विनाशं रणमूर्धनि । कर्णस्य च महाबाहोः संग्रामेष्वपलायिनः ।।"},
{"c": "15.28", "n": "13", "i": 72745, "v": "तथैव द्रौपदेयानामन्येषां सुहृदामपि । वधं संस्मृत्य ते वीरा नातिप्रमनसोऽभवन् ।।"},
{"c": "15.28", "n": "14", "i": 72746, "v": "हतप्रवीरां पृथिवीं हतरत्नां च भारत । सदैव चिन्तयन्तस्ते न निद्रामुपलेभिरे ।।"},
{"c": "15.28", "n": "15", "i": 72747, "v": "द्रौपदी हतपुत्रा च सुभद्रा चैव भामिनी । नातिप्रीतियुते देव्यौ तदास्तामप्रहृष्टवत् ।।"},
{"c": "15.28", "n": "16", "i": 72748, "v": "वैराट्यास्तु सुतं दृष्ट्वा पितरं ते परिक्षितम् । धारयन्ति स्म ते प्राणांस्तव पूर्वपितामहाः ।।"},
{"c": "15.29", "t": "वैशंपायन उवाच ।"},
{"c": "15.29", "n": "1", "i": 72749, "v": "एवं ते पुरुषव्याघ्राः पाण्डवा मातृनन्दनाः । स्मरन्तो मातरं वीरा बभूवुर्भृशदुःखिताः ।।"},
{"c": "15.29", "n": "2", "i": 72750, "v": "ये राजकार्येषु पुरा व्यासक्ता नित्यशोऽभवन् । ते राजकार्याणि तदा नाकार्षुः सर्वतः पुरे ।।"},
{"c": "15.29", "n": "3", "i": 72751, "v": "आविष्टा इव शोकेन नाभ्यनन्दन्त किंचन । संभाष्यमाणा अपि ते न किंचित्प्रत्यपूजयन् ।।"},
{"c": "15.29", "n": "4", "i": 72752, "v": "ते स्म वीरा दुराधर्षा गाम्भीर्ये सागरोपमाः । शोकोपहतविज्ञाना नष्टसंज्ञा इवाभवन् ।।"},
{"c": "15.29", "n": "5", "i": 72753, "v": "अनुस्मरन्तो जननीं ततस्ते कुरुनन्दनाः । कथं नु वृद्धमिथुनं वहत्यद्य पृथा कृशा ।।"},
{"c": "15.29", "n": "6", "i": 72754, "v": "कथं च स महीपालो हतपुत्रो निराश्रयः । पत्न्या सह वसत्येको वने श्वापदसेविते ।।"},
{"c": "15.29", "n": "7", "i": 72755, "v": "सा च देवी महाभागा गान्धारी हतबान्धवा । पतिमन्धं कथं वृद्धमन्वेति विजने वने ।।"},
{"c": "15.29", "n": "8", "i": 72756, "v": "एवं तेषां कथयतामौत्सुक्यमभवत्तदा । गमने चाभवद्बुद्धिर्धृतराष्ट्रदिदृक्षया ।।"},
{"c": "15.29", "n": "9", "i": 72757, "v": "सहदेवस्तु राजानं प्रणिपत्येदमब्रवीत् । अहो मे भवतो दृष्टं हृदयं गमनं प्रति ।।"},
{"c": "15.29", "n": "10", "i": 72758, "v": "न हि त्वा गौरवेणाहमशकं वक्तुमात्मना । गमनं प्रति राजेन्द्र तदिदं समुपस्थितम् ।।"},
{"c": "15.29", "n": "11", "i": 72759, "v": "दिष्ट्या द्रक्ष्यामि तां कुन्तीं वर्तयन्तीं तपस्विनीम् । जटिलां तापसीं वृद्धां कुशकाशपरिक्षताम् ।।"},
{"c": "15.29", "n": "12", "i": 72760, "v": "प्रासादहर्म्यसंवृद्धामत्यन्तसुखभागिनीम् । कदा नु जननीं श्रान्तां द्रक्ष्यामि भृशदुःखिताम् ।।"},
{"c": "15.29", "n": "13", "i": 72761, "v": "अनित्याः खलु मर्त्यानां गतयो भरतर्षभ । कुन्ती राजसुता यत्र वसत्यसुखिनी वने ।।"},
{"c": "15.29", "n": "14", "i": 72762, "v": "सहदेववचः श्रुत्वा द्रौपदी योषितां वरा । उवाच देवी राजानमभिपूज्याभिनन्द्य च ।।"},
{"c": "15.29", "n": "15", "i": 72763, "v": "कदा द्रक्ष्यामि तां देवीं यदि जीवति सा पृथा । जीवन्त्या ह्यद्य नः प्रीतिर्भविष्यति नराधिप ।।"},
{"c": "15.29", "n": "16", "i": 72764, "v": "एषा तेऽस्तु मतिर्नित्यं धर्मे ते रमतां मनः । योऽद्य त्वमस्मान्राजेन्द्र श्रेयसा योजयिष्यसि ।।"},
{"c": "15.29", "n": "17", "i": 72765, "v": "अग्रपादस्थितं चेमं विद्धि राजन्वधूजनम् । काङ्क्षन्तं दर्शनं कुन्त्या गान्धार्याः श्वशुरस्य च ।।"},
{"c": "15.29", "n": "18", "i": 72766, "v": "इत्युक्तः स नृपो देव्या पाञ्चाल्या भरतर्षभ । सेनाध्यक्षान्समानाय्य सर्वानिदमथाब्रवीत् ।।"},
{"c": "15.29", "n": "19", "i": 72767, "v": "निर्यातयत मे सेनां प्रभूतरथकुञ्जराम् । द्रक्ष्यामि वनसंस्थं च धृतराष्ट्रं महीपतिम् ।।"},
{"c": "15.29", "n": "20", "i": 72768, "v": "स्त्र्यध्यक्षांश्चाब्रवीद्राजा यानानि विविधानि मे । सज्जीक्रियन्तां सर्वाणि शिबिकाश्च सहस्रशः ।।"},
{"c": "15.29", "n": "21", "i": 72769, "v": "शकटापणवेशाश्च कोशशिल्पिन एव च । निर्यान्तु कोशपालाश्च कुरुक्षेत्राश्रमं प्रति ।।"},
{"c": "15.29", "n": "22", "i": 72770, "v": "यश्च पौरजनः कश्चिद्द्रष्टुमिच्छति पार्थिवम् । अनावृतः सुविहितः स च यातु सुरक्षितः ।।"},
{"c": "15.29", "n": "23", "i": 72771, "v": "सूदाः पौरोगवाश्चैव सर्वं चैव महानसम् । विविधं भक्ष्यभोज्यं च शकटैरुह्यतां मम ।।"},
{"c": "15.29", "n": "24", "i": 72772, "v": "प्रयाणं घुष्यतां चैव श्वोभूत इति मा चिरम् । क्रियन्तां पथि चाप्यद्य वेश्मानि विविधानि च ।।"},
{"c": "15.29", "n": "25", "i": 72773, "v": "एवमाज्ञाप्य राजा स भ्रातृभिः सह पाण्डवः । श्वोभूते निर्ययौ राजा सस्त्रीबालपुरस्कृतः ।।"},
{"c": "15.29", "n": "26", "i": 72774, "v": "स बहिर्दिवसानेवं जनौघं परिपालयन् । न्यवसन्नृपतिः पञ्च ततोऽगच्छद्वनं प्रति ।।"},
{"c": "15.30", "t": "वैशंपायन उवाच ।"},
{"c": "15.30", "n": "1", "i": 72775, "v": "आज्ञापयामास ततः सेनां भरतसत्तमः । अर्जुनप्रमुखैर्गुप्तां लोकपालोपमैर्नरैः ।।"},
{"c": "15.30", "n": "2", "i": 72776, "v": "योगो योग इति प्रीत्या ततः शब्दो महानभूत् । क्रोशतां सादिनां तत्र युज्यतां युज्यतामिति ।।"},
{"c": "15.30", "n": "3", "i": 72777, "v": "केचिद्यानैर्नरा जग्मुः केचिदश्वैर्मनोजवैः । रथैश्च नगराकारैः प्रदीप्तज्वलनोपमैः ।।"},
{"c": "15.30", "n": "4", "i": 72778, "v": "गजेन्द्रैश्च तथैवान्ये केचिदुष्ट्रैर्नराधिप । पदातिनस्तथैवान्ये नखरप्रासयोधिनः ।।"},
{"c": "15.30", "n": "5", "i": 72779, "v": "पौरजानपदाश्चैव यानैर्बहुविधैस्तथा । अन्वयुः कुरुराजानं धृतराष्ट्रदिदृक्षया ।।"},
{"c": "15.30", "n": "6", "i": 72780, "v": "स चापि राजवचनादाचार्यो गौतमः कृपः । सेनामादाय सेनानी प्रययावाश्रमं प्रति ।।"},
{"c": "15.30", "n": "7", "i": 72781, "v": "ततो द्विजैर्वृतः श्रीमान्कुरुराजो युधिष्ठिरः । संस्तूयमानो बहुभिः सूतमागधबन्दिभिः ।।"},
{"c": "15.30", "n": "8", "i": 72782, "v": "पाण्डुरेणातपत्रेण ध्रियमाणेन मूर्धनि । रथानीकेन महता निर्ययौ कुरुनन्दनः ।।"},
{"c": "15.30", "n": "9", "i": 72783, "v": "गजैश्चाचलसंकाशैर्भीमकर्मा वृकोदरः । सज्जयन्त्रायुधोपेतैः प्रययौ मारुतात्मजः ।।"},
{"c": "15.30", "n": "10", "i": 72784, "v": "माद्रीपुत्रावपि तथा हयारोहैः सुसंवृतौ । जग्मतुः प्रीतिजननौ संनद्धकवचध्वजौ ।।"},
{"c": "15.30", "n": "11", "i": 72785, "v": "अर्जुनश्च महातेजा रथेनादित्यवर्चसा । वशी श्वेतैर्हयैर्दिव्यैर्युक्तेनान्वगमन्नृपम् ।।"},
{"c": "15.30", "n": "12", "i": 72786, "v": "द्रौपदीप्रमुखाश्चापि स्त्रीसंघाः शिबिकागताः । स्त्र्यध्यक्षयुक्ताः प्रययुर्विसृजन्तोऽमितं वसु ।।"},
{"c": "15.30", "n": "13", "i": 72787, "v": "समृद्धनरनागाश्वं वेणुवीणानिनादितम् । शुशुभे पाण्डवं सैन्यं तत्तदा भरतर्षभ ।।"},
{"c": "15.30", "n": "14", "i": 72788, "v": "नदीतीरेषु रम्येषु सरत्सु च विशां पते । वासान्कृत्वा क्रमेणाथ जग्मुस्ते कुरुपुंगवाः ।।"},
{"c": "15.30", "n": "15", "i": 72789, "v": "युयुत्सुश्च महातेजा धौम्यश्चैव पुरोहितः । युधिष्ठिरस्य वचनात्पुरगुप्तिं प्रचक्रतुः ।।"},
{"c": "15.30", "n": "16", "i": 72790, "v": "ततो युधिष्ठिरो राजा कुरुक्षेत्रमवातरत् । क्रमेणोत्तीर्य यमुनां नदीं परमपावनीम् ।।"},
{"c": "15.30", "n": "17", "i": 72791, "v": "स ददर्शाश्रमं दूराद्राजर्षेस्तस्य धीमतः । शतयूपस्य कौरव्य धृतराष्ट्रस्य चैव ह ।।"},
{"c": "15.30", "n": "18", "i": 72792, "v": "ततः प्रमुदितः सर्वो जनस्तद्वनमञ्जसा । विवेश सुमहानादैरापूर्य भरतर्षभ ।।"},
{"c": "15.31", "t": "वैशंपायन उवाच ।"},
{"c": "15.31", "n": "1", "i": 72793, "v": "ततस्ते पाण्डवा दूरादवतीर्य पदातयः । अभिजग्मुर्नरपतेराश्रमं विनयानताः ।।"},
{"c": "15.31", "n": "2", "i": 72794, "v": "स च पौरजनः सर्वो ये च राष्ट्रनिवासिनः । स्त्रियश्च कुरुमुख्यानां पद्भिरेवान्वयुस्तदा ।।"},
{"c": "15.31", "n": "3", "i": 72795, "v": "आश्रमं ते ततो जग्मुर्धृतराष्ट्रस्य पाण्डवाः । शून्यं मृगगणाकीर्णं कदलीवनशोभितम् ।।"},
{"c": "15.31", "n": "4", "i": 72796, "v": "ततस्तत्र समाजग्मुस्तापसा विविधव्रताः । पाण्डवानागतान्द्रष्टुं कौतूहलसमन्विताः ।।"},
{"c": "15.31", "n": "5", "i": 72797, "v": "तानपृच्छत्ततो राजा क्वासौ कौरववंशभृत् । पिता ज्येष्ठो गतोऽस्माकमिति बाष्पपरिप्लुतः ।।"},
{"c": "15.31", "n": "6", "i": 72798, "v": "तमूचुस्ते ततो वाक्यं यमुनामवगाहितुम् । पुष्पाणामुदकुम्भस्य चार्थे गत इति प्रभो ।।"},
{"c": "15.31", "n": "7", "i": 72799, "v": "तैराख्यातेन मार्गेण ततस्ते प्रययुस्तदा । ददृशुश्चाविदूरे तान्सर्वानथ पदातयः ।।"},
{"c": "15.31", "n": "8", "i": 72800, "v": "ततस्ते सत्वरा जग्मुः पितुर्दर्शनकाङ्क्षिणः । सहदेवस्तु वेगेन प्राधावद्येन सा पृथा ।।"},
{"c": "15.31", "n": "9", "i": 72801, "v": "सस्वनं प्ररुदन्धीमान्मातुः पादावुपस्पृशन् । सा च बाष्पाविलमुखी प्रददर्श प्रियं सुतम् ।।"},
{"c": "15.31", "n": "10", "i": 72802, "v": "बाहुभ्यां संपरिष्वज्य समुन्नाम्य च पुत्रकम् । गान्धार्याः कथयामास सहदेवमुपस्थितम् ।।"},
{"c": "15.31", "n": "11", "i": 72803, "v": "अनन्तरं च राजानं भीमसेनमथार्जुनम् । नकुलं च पृथा दृष्ट्वा त्वरमाणोपचक्रमे ।।"},
{"c": "15.31", "n": "12", "i": 72804, "v": "सा ह्यग्रेऽगच्छत तयोर्दंपत्योर्हतपुत्रयोः । कर्षन्ती तौ ततस्ते तां दृष्ट्वा संन्यपतन्भुवि ।।"},
{"c": "15.31", "n": "13", "i": 72805, "v": "तान्राजा स्वरयोगेन स्पर्शेन च महामनाः । प्रत्यभिज्ञाय मेधावी समाश्वासयत प्रभुः ।।"},
{"c": "15.31", "n": "14", "i": 72806, "v": "ततस्ते बाष्पमुत्सृज्य गान्धारीसहितं नृपम् । उपतस्थुर्महात्मानो मातरं च यथाविधि ।।"},
{"c": "15.31", "n": "15", "i": 72807, "v": "सर्वेषां तोयकलशाञ्जगृहुस्ते स्वयं तदा । पाण्डवा लब्धसंज्ञास्ते मात्रा चाश्वासिताः पुनः ।।"},
{"c": "15.31", "n": "16", "i": 72808, "v": "ततो नार्यो नृसिंहानां स च योधजनस्तदा । पौरजानपदाश्चैव ददृशुस्तं नराधिपम् ।।"},
{"c": "15.31", "n": "17", "i": 72809, "v": "निवेदयामास तदा जनं तं नामगोत्रतः । युधिष्ठिरो नरपतिः स चैनान्प्रत्यपूजयत् ।।"},
{"c": "15.31", "n": "18", "i": 72810, "v": "स तैः परिवृतो मेने हर्षबाष्पाविलेक्षणः । राजात्मानं गृहगतं पुरेव गजसाह्वये ।।"},
{"c": "15.31", "n": "19", "i": 72811, "v": "अभिवादितो वधूभिश्च कृष्णाद्याभिः स पार्थिवः । गान्धार्या सहितो धीमान्कुन्त्या च प्रत्यनन्दत ।।"},
{"c": "15.31", "n": "20", "i": 72812, "v": "ततश्चाश्रममागच्छत्सिद्धचारणसेवितम् । दिदृक्षुभिः समाकीर्णं नभस्तारागणैरिव ।।"},
{"c": "15.32", "t": "वैशंपायन उवाच ।"},
{"c": "15.32", "n": "1", "i": 72813, "v": "स तैः सह नरव्याघ्रैर्भ्रातृभिर्भरतर्षभ । राजा रुचिरपद्माक्षैरासां चक्रे तदाश्रमे ।।"},
{"c": "15.32", "n": "2", "i": 72814, "v": "तापसैश्च महाभागैर्नानादेशसमागतैः । द्रष्टुं कुरुपतेः पुत्रान्पाण्डवान्पृथुवक्षसः ।।"},
{"c": "15.32", "n": "3", "i": 72815, "v": "तेऽब्रुवञ्ज्ञातुमिच्छामः कतमोऽत्र युधिष्ठिरः । भीमार्जुनयमाश्चैव द्रौपदी च यशस्विनी ।।"},
{"c": "15.32", "n": "4", "i": 72816, "v": "तानाचख्यौ तदा सूतः सर्वान्नामाभिनामतः । संजयो द्रौपदीं चैव सर्वाश्चान्याः कुरुस्त्रियः ।।"},
{"c": "15.32", "n": "5", "i": 72817, "v": "य एष जाम्बूनदशुद्धगौर;तनुर्महासिंह इव प्रवृद्धः । प्रचण्डघोणः पृथुदीर्घनेत्र;स्ताम्रायतास्यः कुरुराज एषः ।।"},
{"c": "15.32", "n": "6", "i": 72818, "v": "अयं पुनर्मत्तगजेन्द्रगामी; प्रतप्तचामीकरशुद्धगौरः । पृथ्वायतांसः पृथुदीर्घबाहु;र्वृकोदरः पश्यत पश्यतैनम् ।।"},
{"c": "15.32", "n": "7", "i": 72819, "v": "यस्त्वेष पार्श्वेऽस्य महाधनुष्मा;ञ्श्यामो युवा वारणयूथपाभः । सिंहोन्नतांसो गजखेलगामी; पद्मायताक्षोऽर्जुन एष वीरः ।।"},
{"c": "15.32", "n": "8", "i": 72820, "v": "कुन्तीसमीपे पुरुषोत्तमौ तु; यमाविमौ विष्णुमहेन्द्रकल्पौ । मनुष्यलोके सकले समोऽस्ति; ययोर्न रूपे न बले न शीले ।।"},
{"c": "15.32", "n": "9", "i": 72821, "v": "इयं पुनः पद्मदलायताक्षी; मध्यं वयः किंचिदिव स्पृशन्ती । नीलोत्पलाभा पुरदेवतेव; कृष्णा स्थिता मूर्तिमतीव लक्ष्मीः ।।"},
{"c": "15.32", "n": "10", "i": 72822, "v": "अस्यास्तु पार्श्वे कनकोत्तमाभा; यैषा प्रभा मूर्तिमतीव गौरी । मध्ये स्थितैषा भगिनी द्विजाग्र्या; चक्रायुधस्याप्रतिमस्य तस्य ।।"},
{"c": "15.32", "n": "11", "i": 72823, "v": "इयं स्वसा राजचमूपतेस्तु; प्रवृद्धनीलोत्पलदामवर्णा । पस्पर्ध कृष्णेन नृपः सदा यो; वृकोदरस्यैष परिग्रहोऽग्र्यः ।।"},
{"c": "15.32", "n": "12", "i": 72824, "v": "इयं च राज्ञो मगधाधिपस्य; सुता जरासंध इति श्रुतस्य । यवीयसो माद्रवतीसुतस्य; भार्या मता चम्पकदामगौरी ।।"},
{"c": "15.32", "n": "13", "i": 72825, "v": "इन्दीवरश्यामतनुः स्थिता तु; यैषापरासन्नमहीतले च । भार्या मता माद्रवतीसुतस्य; ज्येष्ठस्य सेयं कमलायताक्षी ।।"},
{"c": "15.32", "n": "14", "i": 72826, "v": "इयं तु निष्टप्तसुवर्णगौरी; राज्ञो विराटस्य सुता सपुत्रा । भार्याभिमन्योर्निहतो रणे यो; द्रोणादिभिस्तैर्विरथो रथस्थैः ।।"},
{"c": "15.32", "n": "15", "i": 72827, "v": "एतास्तु सीमन्तशिरोरुहा याः; शुक्लोत्तरीया नरराजपत्न्यः । राज्ञोऽस्य वृद्धस्य परंशताख्याः; स्नुषा विवीरा हतपुत्रनाथाः ।।"},
{"c": "15.32", "n": "16", "i": 72828, "v": "एता यथामुख्यमुदाहृता वो; ब्राह्मण्यभावादृजुबुद्धिसत्त्वाः । सर्वा भवद्भिः परिपृच्छ्यमाना; नरेन्द्रपत्न्यः सुविशुद्धसत्त्वाः ।।"},
{"c": "15.32", "n": "17", "i": 72829, "v": "एवं स राजा कुरुवृद्धवर्यः; समागतस्तैर्नरदेवपुत्रैः । पप्रच्छ सर्वान्कुशलं तदानीं; गतेषु सर्वेष्वथ तापसेषु ।।"},
{"c": "15.32", "n": "18", "i": 72830, "v": "योधेषु चाप्याश्रममण्डलं तं; मुक्त्वा निविष्टेषु विमुच्य पत्रम् । स्त्रीवृद्धबाले च सुसंनिविष्टे; यथार्हतः कुशलं पर्यपृच्छत् ।।"},
{"c": "15.33", "t": "धृतराष्ट्र उवाच ।"},
{"c": "15.33", "n": "1", "i": 72831, "v": "युधिष्ठिर महाबाहो कच्चित्तात कुशल्यसि । सहितो भ्रातृभिः सर्वैः पौरजानपदैस्तथा ।।"},
{"c": "15.33", "n": "2", "i": 72832, "v": "ये च त्वामुपजीवन्ति कच्चित्तेऽपि निरामयाः । सचिवा भृत्यवर्गाश्च गुरवश्चैव ते विभो ।।"},
{"c": "15.33", "n": "3", "i": 72833, "v": "कच्चिद्वर्तसि पौराणीं वृत्तिं राजर्षिसेविताम् । कच्चिद्दायाननुच्छिद्य कोशस्तेऽभिप्रपूर्यते ।।"},
{"c": "15.33", "n": "4", "i": 72834, "v": "अरिमध्यस्थमित्रेषु वर्तसे चानुरूपतः । ब्राह्मणानग्रहारैर्वा यथावदनुपश्यसि ।।"},
{"c": "15.33", "n": "5", "i": 72835, "v": "कच्चित्ते परितुष्यन्ति शीलेन भरतर्षभ । शत्रवो गुरवः पौरा भृत्या वा स्वजनोऽपि वा ।।"},
{"c": "15.33", "n": "6", "i": 72836, "v": "कच्चिद्यजसि राजेन्द्र श्रद्धावान्पितृदेवताः । अतिथींश्चान्नपानेन कच्चिदर्चसि भारत ।।"},
{"c": "15.33", "n": "7", "i": 72837, "v": "कच्चिच्च विषये विप्राः स्वकर्मनिरतास्तव । क्षत्रिया वैश्यवर्गा वा शूद्रा वापि कुटुम्बिनः ।।"},
{"c": "15.33", "n": "8", "i": 72838, "v": "कच्चित्स्त्रीबालवृद्धं ते न शोचति न याचते । जामयः पूजिताः कच्चित्तव गेहे नरर्षभ ।।"},
{"c": "15.33", "n": "9", "i": 72839, "v": "कच्चिद्राजर्षिवंशोऽयं त्वामासाद्य महीपतिम् । यथोचितं महाराज यशसा नावसीदति ।।"},
{"c": "15.33", "t": "वैशंपायन उवाच ।"},
{"c": "15.33", "n": "10", "i": 72840, "v": "इत्येवंवादिनं तं स न्यायवित्प्रत्यभाषत । कुशलप्रश्नसंयुक्तं कुशलो वाक्यकर्मणि ।।"},
{"c": "15.33", "n": "11", "i": 72841, "v": "कच्चित्ते वर्धते राजंस्तपो मन्दश्रमस्य ते । अपि मे जननी चेयं शुश्रूषुर्विगतक्लमा । अप्यस्याः सफलो राजन्वनवासो भविष्यति ।।"},
{"c": "15.33", "n": "12", "i": 72842, "v": "इयं च माता ज्येष्ठा मे शीतवाताध्वकर्शिता । घोरेण तपसा युक्ता देवी कच्चिन्न शोचति ।।"},
{"c": "15.33", "n": "13", "i": 72843, "v": "हतान्पुत्रान्महावीर्यान्क्षत्रधर्मपरायणान् । नापध्यायति वा कच्चिदस्मान्पापकृतः सदा ।।"},
{"c": "15.33", "n": "14", "i": 72844, "v": "क्व चासौ विदुरो राजन्नैनं पश्यामहे वयम् । संजयः कुशली चायं कच्चिन्नु तपसि स्थितः ।।"},
{"c": "15.33", "n": "15", "i": 72845, "v": "इत्युक्तः प्रत्युवाचेदं धृतराष्ट्रो जनाधिपम् । कुशली विदुरः पुत्र तपो घोरं समास्थितः ।।"},
{"c": "15.33", "n": "16", "i": 72846, "v": "वायुभक्षो निराहारः कृशो धमनिसंततः । कदाचिद्दृश्यते विप्रैः शून्येऽस्मिन्कानने क्वचित् ।।"},
{"c": "15.33", "n": "17", "i": 72847, "v": "इत्येवं वदतस्तस्य जटी वीटामुखः कृशः । दिग्वासा मलदिग्धाङ्गो वनरेणुसमुक्षितः ।।"},
{"c": "15.33", "n": "18", "i": 72848, "v": "दूरादालक्षितः क्षत्ता तत्राख्यातो महीपतेः । निवर्तमानः सहसा जनं दृष्ट्वाश्रमं प्रति ।।"},
{"c": "15.33", "n": "19", "i": 72849, "v": "तमन्वधावन्नृपतिरेक एव युधिष्ठिरः । प्रविशन्तं वनं घोरं लक्ष्यालक्ष्यं क्वचित्क्वचित् ।।"},
{"c": "15.33", "n": "20", "i": 72850, "v": "भो भो विदुर राजाहं दयितस्ते युधिष्ठिरः । इति ब्रुवन्नरपतिस्तं यत्नादभ्यधावत ।।"},
{"c": "15.33", "n": "21", "i": 72851, "v": "ततो विविक्त एकान्ते तस्थौ बुद्धिमतां वरः । विदुरो वृक्षमाश्रित्य कंचित्तत्र वनान्तरे ।।"},
{"c": "15.33", "n": "22", "i": 72852, "v": "तं राजा क्षीणभूयिष्ठमाकृतीमात्रसूचितम् । अभिजज्ञे महाबुद्धिं महाबुद्धिर्युधिष्ठिरः ।।"},
{"c": "15.33", "n": "23", "i": 72853, "v": "युधिष्ठिरोऽहमस्मीति वाक्यमुक्त्वाग्रतः स्थितः । विदुरस्याश्रवे राजा स च प्रत्याह संज्ञया ।।"},
{"c": "15.33", "n": "24", "i": 72854, "v": "ततः सोऽनिमिषो भूत्वा राजानं समुदैक्षत । संयोज्य विदुरस्तस्मिन्दृष्टिं दृष्ट्या समाहितः ।।"},
{"c": "15.33", "n": "25", "i": 72855, "v": "विवेश विदुरो धीमान्गात्रैर्गात्राणि चैव ह । प्राणान्प्राणेषु च दधदिन्द्रियाणीन्द्रियेषु च ।।"},
{"c": "15.33", "n": "26", "i": 72856, "v": "स योगबलमास्थाय विवेश नृपतेस्तनुम् । विदुरो धर्मराजस्य तेजसा प्रज्वलन्निव ।।"},
{"c": "15.33", "n": "27", "i": 72857, "v": "विदुरस्य शरीरं तत्तथैव स्तब्धलोचनम् । वृक्षाश्रितं तदा राजा ददर्श गतचेतनम् ।।"},
{"c": "15.33", "n": "28", "i": 72858, "v": "बलवन्तं तथात्मानं मेने बहुगुणं तदा । धर्मराजो महातेजास्तच्च सस्मार पाण्डवः ।।"},
{"c": "15.33", "n": "29", "i": 72859, "v": "पौराणमात्मनः सर्वं विद्यावान्स विशां पते । योगधर्मं महातेजा व्यासेन कथितं यथा ।।"},
{"c": "15.33", "n": "30", "i": 72860, "v": "धर्मराजस्तु तत्रैनं संचस्कारयिषुस्तदा । दग्धुकामोऽभवद्विद्वानथ वै वागभाषत ।।"},
{"c": "15.33", "n": "31", "i": 72861, "v": "भो भो राजन्न दग्धव्यमेतद्विदुरसंज्ञकम् । कलेवरमिहैतत्ते धर्म एष सनातनः ।।"},
{"c": "15.33", "n": "32", "i": 72862, "v": "लोकाः संतानका नाम भविष्यन्त्यस्य पार्थिव । यतिधर्ममवाप्तोऽसौ नैव शोच्यः परंतप ।।"},
{"c": "15.33", "n": "33", "i": 72863, "v": "इत्युक्तो धर्मराजः स विनिवृत्य ततः पुनः । राज्ञो वैचित्रवीर्यस्य तत्सर्वं प्रत्यवेदयत् ।।"},
{"c": "15.33", "n": "34", "i": 72864, "v": "ततः स राजा द्युतिमान्स च सर्वो जनस्तदा । भीमसेनादयश्चैव परं विस्मयमागताः ।।"},
{"c": "15.33", "n": "35", "i": 72865, "v": "तच्छ्रुत्वा प्रीतिमान्राजा भूत्वा धर्मजमब्रवीत् । आपो मूलं फलं चैव ममेदं प्रतिगृह्यताम् ।।"},
{"c": "15.33", "n": "36", "i": 72866, "v": "यदन्नो हि नरो राजंस्तदन्नोऽस्यातिथिः स्मृतः । इत्युक्तः स तथेत्येव प्राह धर्मात्मजो नृपम् । फलं मूलं च बुभुजे राज्ञा दत्तं सहानुजः ।।"},
{"c": "15.33", "n": "37", "i": 72867, "v": "ततस्ते वृक्षमूलेषु कृतवासपरिग्रहाः । तां रात्रिं न्यवसन्सर्वे फलमूलजलाशनाः ।।"},
{"c": "15.34", "t": "वैशंपायन उवाच ।"},
{"c": "15.34", "n": "1", "i": 72868, "v": "एवं सा रजनी तेषामाश्रमे पुण्यकर्मणाम् । शिवा नक्षत्रसंपन्ना सा व्यतीयाय भारत ।।"},
{"c": "15.34", "n": "2", "i": 72869, "v": "तत्र तत्र कथाश्चासंस्तेषां धर्मार्थलक्षणाः । विचित्रपदसंचारा नानाश्रुतिभिरन्विताः ।।"},
{"c": "15.34", "n": "3", "i": 72870, "v": "पाण्डवास्त्वभितो मातुर्धरण्यां सुषुपुस्तदा । उत्सृज्य सुमहार्हाणि शयनानि नराधिप ।।"},
{"c": "15.34", "n": "4", "i": 72871, "v": "यदाहारोऽभवद्राजा धृतराष्ट्रो महामनाः । तदाहारा नृवीरास्ते न्यवसंस्तां निशां तदा ।।"},
{"c": "15.34", "n": "5", "i": 72872, "v": "व्यतीतायां तु शर्वर्यां कृतपूर्वाह्णिकक्रियः । भ्रातृभिः सह कौन्तेयो ददर्शाश्रममण्डलम् ।।"},
{"c": "15.34", "n": "6", "i": 72873, "v": "सान्तःपुरपरीवारः सभृत्यः सपुरोहितः । यथासुखं यथोद्देशं धृतराष्ट्राभ्यनुज्ञया ।।"},
{"c": "15.34", "n": "7", "i": 72874, "v": "ददर्श तत्र वेदीश्च संप्रज्वलितपावकाः । कृताभिषेकैर्मुनिभिर्हुताग्निभिरुपस्थिताः ।।"},
{"c": "15.34", "n": "8", "i": 72875, "v": "वानेयपुष्पनिकरैराज्यधूमोद्गमैरपि । ब्राह्मेण वपुषा युक्ता युक्ता मुनिगणैश्च ताः ।।"},
{"c": "15.34", "n": "9", "i": 72876, "v": "मृगयूथैरनुद्विग्नैस्तत्र तत्र समाश्रितैः । अशङ्कितैः पक्षिगणैः प्रगीतैरिव च प्रभो ।।"},
{"c": "15.34", "n": "10", "i": 72877, "v": "केकाभिर्नीलकण्ठानां दात्यूहानां च कूजितैः । कोकिलानां च कुहरैः शुभैः श्रुतिमनोहरैः ।।"},
{"c": "15.34", "n": "11", "i": 72878, "v": "प्राधीतद्विजघोषैश्च क्वचित्क्वचिदलंकृतम् । फलमूलसमुद्वाहैर्महद्भिश्चोपशोभितम् ।।"},
{"c": "15.34", "n": "12", "i": 72879, "v": "ततः स राजा प्रददौ तापसार्थमुपाहृतान् । कलशान्काञ्चनान्राजंस्तथैवौदुम्बरानपि ।।"},
{"c": "15.34", "n": "13", "i": 72880, "v": "अजिनानि प्रवेणीश्च स्रुक्स्रुवं च महीपतिः । कमण्डलूंस्तथा स्थालीः पिठराणि च भारत ।।"},
{"c": "15.34", "n": "14", "i": 72881, "v": "भाजनानि च लौहानि पात्रीश्च विविधा नृप । यद्यदिच्छति यावच्च यदन्यदपि काङ्क्षितम् ।।"},
{"c": "15.34", "n": "15", "i": 72882, "v": "एवं स राजा धर्मात्मा परीत्याश्रममण्डलम् । वसु विश्राण्य तत्सर्वं पुनरायान्महीपतिः ।।"},
{"c": "15.34", "n": "16", "i": 72883, "v": "कृताह्निकं च राजानं धृतराष्ट्रं मनीषिणम् । ददर्शासीनमव्यग्रं गान्धारीसहितं तदा ।।"},
{"c": "15.34", "n": "17", "i": 72884, "v": "मातरं चाविदूरस्थां शिष्यवत्प्रणतां स्थिताम् । कुन्तीं ददर्श धर्मात्मा सततं धर्मचारिणीम् ।।"},
{"c": "15.34", "n": "18", "i": 72885, "v": "स तमभ्यर्च्य राजानं नाम संश्राव्य चात्मनः । निषीदेत्यभ्यनुज्ञातो बृस्यामुपविवेश ह ।।"},
{"c": "15.34", "n": "19", "i": 72886, "v": "भीमसेनादयश्चैव पाण्डवाः कौरवर्षभम् । अभिवाद्योपसंगृह्य निषेदुः पार्थिवाज्ञया ।।"},
{"c": "15.34", "n": "20", "i": 72887, "v": "स तैः परिवृतो राजा शुशुभेऽतीव कौरवः । बिभ्रद्ब्राह्मीं श्रियं दीप्तां देवैरिव बृहस्पतिः ।।"},
{"c": "15.34", "n": "21", "i": 72888, "v": "तथा तेषूपविष्टेषु समाजग्मुर्महर्षयः । शतयूपप्रभृतयः कुरुक्षेत्रनिवासिनः ।।"},
{"c": "15.34", "n": "22", "i": 72889, "v": "व्यासश्च भगवान्विप्रो देवर्षिगणपूजितः । वृतः शिष्यैर्महातेजा दर्शयामास तं नृपम् ।।"},
{"c": "15.34", "n": "23", "i": 72890, "v": "ततः स राजा कौरव्यः कुन्तीपुत्रश्च वीर्यवान् । भीमसेनादयश्चैव समुत्थायाभ्यपूजयन् ।।"},
{"c": "15.34", "n": "24", "i": 72891, "v": "समागतस्ततो व्यासः शतयूपादिभिर्वृतः । धृतराष्ट्रं महीपालमास्यतामित्यभाषत ।।"},
{"c": "15.34", "n": "25", "i": 72892, "v": "नवं तु विष्टरं कौश्यं कृष्णाजिनकुशोत्तरम् । प्रतिपेदे तदा व्यासस्तदर्थमुपकल्पितम् ।।"},
{"c": "15.34", "n": "26", "i": 72893, "v": "ते च सर्वे द्विजश्रेष्ठा विष्टरेषु समन्ततः । द्वैपायनाभ्यनुज्ञाता निषेदुर्विपुलौजसः ।।"},
{"c": "15.35", "t": "वैशंपायन उवाच ।"},
{"c": "15.35", "n": "1", "i": 72894, "v": "तथा समुपविष्टेषु पाण्डवेषु महात्मसु । व्यासः सत्यवतीपुत्रः प्रोवाचामन्त्र्य पार्थिवम् ।।"},
{"c": "15.35", "n": "2", "i": 72895, "v": "धृतराष्ट्र महाबाहो कच्चित्ते वर्धते तपः । कच्चिन्मनस्ते प्रीणाति वनवासे नराधिप ।।"},
{"c": "15.35", "n": "3", "i": 72896, "v": "कच्चिद्धृदि न ते शोको राजन्पुत्रविनाशजः । कच्चिज्ज्ञानानि सर्वाणि प्रसन्नानि तवानघ ।।"},
{"c": "15.35", "n": "4", "i": 72897, "v": "कच्चिद्बुद्धिं दृढां कृत्वा चरस्यारण्यकं विधिम् । कच्चिद्वधूश्च गान्धारी न शोकेनाभिभूयते ।।"},
{"c": "15.35", "n": "5", "i": 72898, "v": "महाप्रज्ञा बुद्धिमती देवी धर्मार्थदर्शिनी । आगमापायतत्त्वज्ञा कच्चिदेषा न शोचति ।।"},
{"c": "15.35", "n": "6", "i": 72899, "v": "कच्चित्कुन्ती च राजंस्त्वां शुश्रूषुरनहंकृता । या परित्यज्य राज्यं स्वं गुरुशुश्रूषणे रता ।।"},
{"c": "15.35", "n": "7", "i": 72900, "v": "कच्चिद्धर्मसुतो राजा त्वया प्रीत्याभिनन्दितः । भीमार्जुनयमाश्चैव कच्चिदेतेऽपि सान्त्विताः ।।"},
{"c": "15.35", "n": "8", "i": 72901, "v": "कच्चिन्नन्दसि दृष्ट्वैतान्कच्चित्ते निर्मलं मनः । कच्चिद्विशुद्धभावोऽसि जातज्ञानो नराधिप ।।"},
{"c": "15.35", "n": "9", "i": 72902, "v": "एतद्धि त्रितयं श्रेष्ठं सर्वभूतेषु भारत । निर्वैरता महाराज सत्यमद्रोह एव च ।।"},
{"c": "15.35", "n": "10", "i": 72903, "v": "कच्चित्ते नानुतापोऽस्ति वनवासेन भारत । स्वदते वन्यमन्नं वा मुनिवासांसि वा विभो ।।"},
{"c": "15.35", "n": "11", "i": 72904, "v": "विदितं चापि मे राजन्विदुरस्य महात्मनः । गमनं विधिना येन धर्मस्य सुमहात्मनः ।।"},
{"c": "15.35", "n": "12", "i": 72905, "v": "माण्डव्यशापाद्धि स वै धर्मो विदुरतां गतः । महाबुद्धिर्महायोगी महात्मा सुमहामनाः ।।"},
{"c": "15.35", "n": "13", "i": 72906, "v": "बृहस्पतिर्वा देवेषु शुक्रो वाप्यसुरेषु यः । न तथा बुद्धिसंपन्नो यथा स पुरुषर्षभः ।।"},
{"c": "15.35", "n": "14", "i": 72907, "v": "तपोबलव्ययं कृत्वा सुमहच्चिरसंभृतम् । माण्डव्येनर्षिणा धर्मो ह्यभिभूतः सनातनः ।।"},
{"c": "15.35", "n": "15", "i": 72908, "v": "नियोगाद्ब्रह्मणः पूर्वं मया स्वेन बलेन च । वैचित्रवीर्यके क्षेत्रे जातः स सुमहामतिः ।।"},
{"c": "15.35", "n": "16", "i": 72909, "v": "भ्राता तव महाराज देवदेवः सनातनः । धारणाच्छ्रेयसो ध्यानाद्यं धर्मं कवयो विदुः ।।"},
{"c": "15.35", "n": "17", "i": 72910, "v": "सत्येन संवर्धयति दमेन नियमेन च । अहिंसया च दानेन तपसा च सनातनः ।।"},
{"c": "15.35", "n": "18", "i": 72911, "v": "येन योगबलाज्जातः कुरुराजो युधिष्ठिरः । धर्म इत्येष नृपते प्राज्ञेनामितबुद्धिना ।।"},
{"c": "15.35", "n": "19", "i": 72912, "v": "यथा ह्यग्निर्यथा वायुर्यथापः पृथिवी यथा । यथाकाशं तथा धर्म इह चामुत्र च स्थितः ।।"},
{"c": "15.35", "n": "20", "i": 72913, "v": "सर्वगश्चैव कौरव्य सर्वं व्याप्य चराचरम् । दृश्यते देवदेवः स सिद्धैर्निर्दग्धकिल्बिषैः ।।"},
{"c": "15.35", "n": "21", "i": 72914, "v": "यो हि धर्मः स विदुरो विदुरो यः स पाण्डवः । स एष राजन्वश्यस्ते पाण्डवः प्रेष्यवत्स्थितः ।।"},
{"c": "15.35", "n": "22", "i": 72915, "v": "प्रविष्टः स स्वमात्मानं भ्राता ते बुद्धिसत्तमः । दिष्ट्या महात्मा कौन्तेयं महायोगबलान्वितः ।।"},
{"c": "15.35", "n": "23", "i": 72916, "v": "त्वां चापि श्रेयसा योक्ष्ये नचिराद्भरतर्षभ । संशयच्छेदनार्थं हि प्राप्तं मां विद्धि पुत्रक ।।"},
{"c": "15.35", "n": "24", "i": 72917, "v": "न कृतं यत्पुरा कैश्चित्कर्म लोके महर्षिभिः । आश्चर्यभूतं तपसः फलं संदर्शयामि वः ।।"},
{"c": "15.35", "n": "25", "i": 72918, "v": "किमिच्छसि महीपाल मत्तः प्राप्तुममानुषम् । द्रष्टुं स्प्रष्टुमथ श्रोतुं वद कर्तास्मि तत्तथा ।।"},
{"c": "15.36", "t": "जनमेजय उवाच ।"},
{"c": "15.36", "n": "1", "i": 72919, "v": "वनवासं गते विप्र धृतराष्ट्रे महीपतौ । सभार्ये नृपशार्दूले वध्वा कुन्त्या समन्विते ।।"},
{"c": "15.36", "n": "2", "i": 72920, "v": "विदुरे चापि संसिद्धे धर्मराजं व्यपाश्रिते । वसत्सु पाण्डुपुत्रेषु सर्वेष्वाश्रममण्डले ।।"},
{"c": "15.36", "n": "3", "i": 72921, "v": "यत्तदाश्चर्यमिति वै करिष्यामीत्युवाच ह । व्यासः परमतेजस्वी महर्षिस्तद्वदस्व मे ।।"},
{"c": "15.36", "n": "4", "i": 72922, "v": "वनवासे च कौरव्यः कियन्तं कालमच्युतः । युधिष्ठिरो नरपतिर्न्यवसत्सजनो द्विज ।।"},
{"c": "15.36", "n": "5", "i": 72923, "v": "किमाहाराश्च ते तत्र ससैन्या न्यवसन्प्रभो । सान्तःपुरा महात्मान इति तद्ब्रूहि मेऽनघ ।।"},
{"c": "15.36", "t": "वैशंपायन उवाच ।"},
{"c": "15.36", "n": "6", "i": 72924, "v": "तेऽनुज्ञातास्तदा राजन्कुरुराजेन पाण्डवाः । विविधान्यन्नपानानि विश्राम्यानुभवन्ति ते ।।"},
{"c": "15.36", "n": "7", "i": 72925, "v": "मासमेकं विजह्रुस्ते ससैन्यान्तःपुरा वने । अथ तत्रागमद्व्यासो यथोक्तं ते मयानघ ।।"},
{"c": "15.36", "n": "8", "i": 72926, "v": "तथा तु तेषां सर्वेषां कथाभिर्नृपसंनिधौ । व्यासमन्वासतां राजन्नाजग्मुर्मुनयोऽपरे ।।"},
{"c": "15.36", "n": "9", "i": 72927, "v": "नारदः पर्वतश्चैव देवलश्च महातपाः । विश्वावसुस्तुम्बुरुश्च चित्रसेनश्च भारत ।।"},
{"c": "15.36", "n": "10", "i": 72928, "v": "तेषामपि यथान्यायं पूजां चक्रे महामनाः । धृतराष्ट्राभ्यनुज्ञातः कुरुराजो युधिष्ठिरः ।।"},
{"c": "15.36", "n": "11", "i": 72929, "v": "निषेदुस्ते ततः सर्वे पूजां प्राप्य युधिष्ठिरात् । आसनेष्वथ पुण्येषु बर्हिष्केषु वरेषु च ।।"},
{"c": "15.36", "n": "12", "i": 72930, "v": "तेषु तत्रोपविष्टेषु स तु राजा महामतिः । पाण्डुपुत्रैः परिवृतो निषसाद कुरूद्वहः ।।"},
{"c": "15.36", "n": "13", "i": 72931, "v": "गान्धारी चैव कुन्ती च द्रौपदी सात्वती तथा । स्त्रियश्चान्यास्तथान्याभिः सहोपविविशुस्ततः ।।"},
{"c": "15.36", "n": "14", "i": 72932, "v": "तेषां तत्र कथा दिव्या धर्मिष्ठाश्चाभवन्नृप । ऋषीणां च पुराणानां देवासुरविमिश्रिताः ।।"},
{"c": "15.36", "n": "15", "i": 72933, "v": "ततः कथान्ते व्यासस्तं प्रज्ञाचक्षुषमीश्वरम् । प्रोवाच वदतां श्रेष्ठः पुनरेव स तद्वचः । प्रीयमाणो महातेजाः सर्ववेदविदां वरः ।।"},
{"c": "15.36", "n": "16", "i": 72934, "v": "विदितं मम राजेन्द्र यत्ते हृदि विवक्षितम् । दह्यमानस्य शोकेन तव पुत्रकृतेन वै ।।"},
{"c": "15.36", "n": "17", "i": 72935, "v": "गान्धार्याश्चैव यद्दुःखं हृदि तिष्ठति पार्थिव । कुन्त्याश्च यन्महाराज द्रौपद्याश्च हृदि स्थितम् ।।"},
{"c": "15.36", "n": "18", "i": 72936, "v": "यच्च धारयते तीव्रं दुःखं पुत्रविनाशजम् । सुभद्रा कृष्णभगिनी तच्चापि विदितं मम ।।"},
{"c": "15.36", "n": "19", "i": 72937, "v": "श्रुत्वा समागममिमं सर्वेषां वस्ततो नृप । संशयच्छेदनायाहं प्राप्तः कौरवनन्दन ।।"},
{"c": "15.36", "n": "20", "i": 72938, "v": "इमे च देवगन्धर्वाः सर्वे चैव महर्षयः । पश्यन्तु तपसो वीर्यमद्य मे चिरसंभृतम् ।।"},
{"c": "15.36", "n": "21", "i": 72939, "v": "तदुच्यतां महाबाहो कं कामं प्रदिशामि ते । प्रवणोऽस्मि वरं दातुं पश्य मे तपसो बलम् ।।"},
{"c": "15.36", "n": "22", "i": 72940, "v": "एवमुक्तः स राजेन्द्रो व्यासेनामितबुद्धिना । मुहूर्तमिव संचिन्त्य वचनायोपचक्रमे ।।"},
{"c": "15.36", "n": "23", "i": 72941, "v": "धन्योऽस्म्यनुगृहीतोऽस्मि सफलं जीवितं च मे । यन्मे समागमोऽद्येह भवद्भिः सह साधुभिः ।।"},
{"c": "15.36", "n": "24", "i": 72942, "v": "अद्य चाप्यवगच्छामि गतिमिष्टामिहात्मनः । भवद्भिर्ब्रह्मकल्पैर्यत्समेतोऽहं तपोधनाः ।।"},
{"c": "15.36", "n": "25", "i": 72943, "v": "दर्शनादेव भवतां पूतोऽहं नात्र संशयः । विद्यते न भयं चापि परलोकान्ममानघाः ।।"},
{"c": "15.36", "n": "26", "i": 72944, "v": "किं तु तस्य सुदुर्बुद्धेर्मन्दस्यापनयैर्भृशम् । दूयते मे मनो नित्यं स्मरतः पुत्रगृद्धिनः ।।"},
{"c": "15.36", "n": "27", "i": 72945, "v": "अपापाः पाण्डवा येन निकृताः पापबुद्धिना । घातिता पृथिवी चेयं सहसा सनरद्विपा ।।"},
{"c": "15.36", "n": "28", "i": 72946, "v": "राजानश्च महात्मानो नानाजनपदेश्वराः । आगम्य मम पुत्रार्थे सर्वे मृत्युवशं गताः ।।"},
{"c": "15.36", "n": "29", "i": 72947, "v": "ये ते पुत्रांश्च दाराश्च प्राणांश्च मनसः प्रियान् । परित्यज्य गताः शूराः प्रेतराजनिवेशनम् ।।"},
{"c": "15.36", "n": "30", "i": 72948, "v": "का नु तेषां गतिर्ब्रह्मन्मित्रार्थे ये हता मृधे । तथैव पुत्रपौत्राणां मम ये निहता युधि ।।"},
{"c": "15.36", "n": "31", "i": 72949, "v": "दूयते मे मनोऽभीक्ष्णं घातयित्वा महाबलम् । भीष्मं शांतनवं वृद्धं द्रोणं च द्विजसत्तमम् ।।"},
{"c": "15.36", "n": "32", "i": 72950, "v": "मम पुत्रेण मूढेन पापेन सुहृदद्विषा । क्षयं नीतं कुलं दीप्तं पृथिवीराज्यमिच्छता ।।"},
{"c": "15.36", "n": "33", "i": 72951, "v": "एतत्सर्वमनुस्मृत्य दह्यमानो दिवानिशम् । न शान्तिमधिगच्छामि दुःखशोकसमाहतः । इति मे चिन्तयानस्य पितः शर्म न विद्यते ।।"},
{"c": "15.37", "t": "वैशंपायन उवाच ।"},
{"c": "15.37", "n": "1", "i": 72952, "v": "तच्छ्रुत्वा विविधं तस्य राजर्षेः परिदेवितम् । पुनर्नवीकृतः शोको गान्धार्या जनमेजय ।।"},
{"c": "15.37", "n": "2", "i": 72953, "v": "कुन्त्या द्रुपदपुत्र्याश्च सुभद्रायास्तथैव च । तासां च वरनारीणां वधूनां कौरवस्य ह ।।"},
{"c": "15.37", "n": "3", "i": 72954, "v": "पुत्रशोकसमाविष्टा गान्धारी त्विदमब्रवीत् । श्वशुरं बद्धनयना देवी प्राञ्जलिरुत्थिता ।।"},
{"c": "15.37", "n": "4", "i": 72955, "v": "षोडशेमानि वर्षाणि गतानि मुनिपुंगव । अस्य राज्ञो हतान्पुत्राञ्शोचतो न शमो विभो ।।"},
{"c": "15.37", "n": "5", "i": 72956, "v": "पुत्रशोकसमाविष्टो निःश्वसन्ह्येष भूमिपः । न शेते वसतीः सर्वा धृतराष्ट्रो महामुने ।।"},
{"c": "15.37", "n": "6", "i": 72957, "v": "लोकानन्यान्समर्थोऽसि स्रष्टुं सर्वांस्तपोबलात् । किमु लोकान्तरगतान्राज्ञो दर्शयितुं सुतान् ।।"},
{"c": "15.37", "n": "7", "i": 72958, "v": "इयं च द्रौपदी कृष्णा हतज्ञातिसुता भृशम् । शोचत्यतीव साध्वी ते स्नुषाणां दयिता स्नुषा ।।"},
{"c": "15.37", "n": "8", "i": 72959, "v": "तथा कृष्णस्य भगिनी सुभद्रा भद्रभाषिणी । सौभद्रवधसंतप्ता भृशं शोचति भामिनी ।।"},
{"c": "15.37", "n": "9", "i": 72960, "v": "इयं च भूरिश्रवसो भार्या परमदुःखिता । भर्तृव्यसनशोकार्ता न शेते वसतीः प्रभो ।।"},
{"c": "15.37", "n": "10", "i": 72961, "v": "यस्यास्तु श्वशुरो धीमान्बाह्लीकः स कुरूद्वहः । निहतः सोमदत्तश्च पित्रा सह महारणे ।।"},
{"c": "15.37", "n": "11", "i": 72962, "v": "श्रीमच्चास्य महाबुद्धेः संग्रामेष्वपलायिनः । पुत्रस्य ते पुत्रशतं निहतं यद्रणाजिरे ।।"},
{"c": "15.37", "n": "12", "i": 72963, "v": "तस्य भार्याशतमिदं पुत्रशोकसमाहतम् । पुनः पुनर्वर्धयानं शोकं राज्ञो ममैव च । तेनारम्भेण महता मामुपास्ते महामुने ।।"},
{"c": "15.37", "n": "13", "i": 72964, "v": "ये च शूरा महात्मानः श्वशुरा मे महारथाः । सोमदत्तप्रभृतयः का नु तेषां गतिः प्रभो ।।"},
{"c": "15.37", "n": "14", "i": 72965, "v": "तव प्रसादाद्भगवन्विशोकोऽयं महीपतिः । कुर्यात्कालमहं चैव कुन्ती चेयं वधूस्तव ।।"},
{"c": "15.37", "n": "15", "i": 72966, "v": "इत्युक्तवत्यां गान्धार्यां कुन्ती व्रतकृशानना । प्रच्छन्नजातं पुत्रं तं सस्मारादित्यसंभवम् ।।"},
{"c": "15.37", "n": "16", "i": 72967, "v": "तामृषिर्वरदो व्यासो दूरश्रवणदर्शनः । अपश्यद्दुःखितां देवीं मातरं सव्यसाचिनः ।।"},
{"c": "15.37", "n": "17", "i": 72968, "v": "तामुवाच ततो व्यासो यत्ते कार्यं विवक्षितम् । तद्ब्रूहि त्वं महाप्राज्ञे यत्ते मनसि वर्तते ।।"},
{"c": "15.37", "n": "18", "i": 72969, "v": "ततः कुन्ती श्वशुरयोः प्रणम्य शिरसा तदा । उवाच वाक्यं सव्रीडं विवृण्वाना पुरातनम् ।।"},
{"c": "15.38", "t": "कुन्त्युवाच ।"},
{"c": "15.38", "n": "1", "i": 72970, "v": "भगवञ्श्वशुरो मेऽसि दैवतस्यापि दैवतम् । स मे देवातिदेवस्त्वं शृणु सत्यां गिरं मम ।।"},
{"c": "15.38", "n": "2", "i": 72971, "v": "तपस्वी कोपनो विप्रो दुर्वासा नाम मे पितुः । भिक्षामुपागतो भोक्तुं तमहं पर्यतोषयम् ।।"},
{"c": "15.38", "n": "3", "i": 72972, "v": "शौचेन त्वागसस्त्यागैः शुद्धेन मनसा तथा । कोपस्थानेष्वपि महत्स्वकुप्यं न कदाचन ।।"},
{"c": "15.38", "n": "4", "i": 72973, "v": "स मे वरमदात्प्रीतः कृतमित्यहमब्रुवम् । अवश्यं ते ग्रहीतव्यमिति मां सोऽब्रवीद्वचः ।।"},
{"c": "15.38", "n": "5", "i": 72974, "v": "ततः शापभयाद्विप्रमवोचं पुनरेव तम् । एवमस्त्विति च प्राह पुनरेव स मां द्विजः ।।"},
{"c": "15.38", "n": "6", "i": 72975, "v": "धर्मस्य जननी भद्रे भवित्री त्वं वरानने । वशे स्थास्यन्ति ते देवा यांस्त्वमावाहयिष्यसि ।।"},
{"c": "15.38", "n": "7", "i": 72976, "v": "इत्युक्त्वान्तर्हितो विप्रस्ततोऽहं विस्मिताभवम् । न च सर्वास्ववस्थासु स्मृतिर्मे विप्रणश्यति ।।"},
{"c": "15.38", "n": "8", "i": 72977, "v": "अथ हर्म्यतलस्थाहं रविमुद्यन्तमीक्षती । संस्मृत्य तदृषेर्वाक्यं स्पृहयन्ती दिवाकरम् । स्थिताहं बालभावेन तत्र दोषमबुध्यती ।।"},
{"c": "15.38", "n": "9", "i": 72978, "v": "अथ देवः सहस्रांशुर्मत्समीपगतोऽभवत् । द्विधा कृत्वात्मनो देहं भूमौ च गगनेऽपि च । तताप लोकानेकेन द्वितीयेनागमच्च माम् ।।"},
{"c": "15.38", "n": "10", "i": 72979, "v": "स मामुवाच वेपन्तीं वरं मत्तो वृणीष्व ह । गम्यतामिति तं चाहं प्रणम्य शिरसावदम् ।।"},
{"c": "15.38", "n": "11", "i": 72980, "v": "स मामुवाच तिग्मांशुर्वृथाह्वानं न ते क्षमम् । धक्ष्यामि त्वां च विप्रं च येन दत्तो वरस्तव ।।"},
{"c": "15.38", "n": "12", "i": 72981, "v": "तमहं रक्षती विप्रं शापादनपराधिनम् । पुत्रो मे त्वत्समो देव भवेदिति ततोऽब्रुवम् ।।"},
{"c": "15.38", "n": "13", "i": 72982, "v": "ततो मां तेजसाविश्य मोहयित्वा च भानुमान् । उवाच भविता पुत्रस्तवेत्यभ्यगमद्दिवम् ।।"},
{"c": "15.38", "n": "14", "i": 72983, "v": "ततोऽहमन्तर्भवने पितुर्वृत्तान्तरक्षिणी । गूढोत्पन्नं सुतं बालं जले कर्णमवासृजम् ।।"},
{"c": "15.38", "n": "15", "i": 72984, "v": "नूनं तस्यैव देवस्य प्रसादात्पुनरेव तु । कन्याहमभवं विप्र यथा प्राह स मामृषिः ।।"},
{"c": "15.38", "n": "16", "i": 72985, "v": "स मया मूढया पुत्रो ज्ञायमानोऽप्युपेक्षितः । तन्मां दहति विप्रर्षे यथा सुविदितं तव ।।"},
{"c": "15.38", "n": "17", "i": 72986, "v": "यदि पापमपापं वा तदेतद्विवृतं मया । तन्मे भयं त्वं भगवन्व्यपनेतुमिहार्हसि ।।"},
{"c": "15.38", "n": "18", "i": 72987, "v": "यच्चास्य राज्ञो विदितं हृदिस्थं भवतोऽनघ । तं चायं लभतां काममद्यैव मुनिसत्तम ।।"},
{"c": "15.38", "n": "19", "i": 72988, "v": "इत्युक्तः प्रत्युवाचेदं व्यासो वेदविदां वरः । साधु सर्वमिदं तथ्यमेवमेव यथात्थ माम् ।।"},
{"c": "15.38", "n": "20", "i": 72989, "v": "अपराधश्च ते नास्ति कन्याभावं गता ह्यसि । देवाश्चैश्वर्यवन्तो वै शरीराण्याविशन्ति वै ।।"},
{"c": "15.38", "n": "21", "i": 72990, "v": "सन्ति देवनिकायाश्च संकल्पाज्जनयन्ति ये । वाचा दृष्ट्या तथा स्पर्शात्संघर्षेणेति पञ्चधा ।।"},
{"c": "15.38", "n": "22", "i": 72991, "v": "मनुष्यधर्मो दैवेन धर्मेण न हि युज्यते । इति कुन्ति व्यजानीहि व्येतु ते मानसो ज्वरः ।।"},
{"c": "15.38", "n": "23", "i": 72992, "v": "सर्वं बलवतां पथ्यं सर्वं बलवतां शुचि । सर्वं बलवतां धर्मः सर्वं बलवतां स्वकम् ।।"},
{"c": "15.39", "t": "व्यास उवाच ।"},
{"c": "15.39", "n": "1", "i": 72993, "v": "भद्रे द्रक्ष्यसि गान्धारि पुत्रान्भ्रातॄन्सखींस्तथा । वधूश्च पतिभिः सार्धं निशि सुप्तोत्थिता इव ।।"},
{"c": "15.39", "n": "2", "i": 72994, "v": "कर्णं द्रक्ष्यति कुन्ती च सौभद्रं चापि यादवी । द्रौपदी पञ्च पुत्रांश्च पितॄन्भ्रातॄंस्तथैव च ।।"},
{"c": "15.39", "n": "3", "i": 72995, "v": "पूर्वमेवैष हृदये व्यवसायोऽभवन्मम । यथास्मि चोदितो राज्ञा भवत्या पृथयैव च ।।"},
{"c": "15.39", "n": "4", "i": 72996, "v": "न ते शोच्या महात्मानः सर्व एव नरर्षभाः । क्षत्रधर्मपराः सन्तस्तथा हि निधनं गताः ।।"},
{"c": "15.39", "n": "5", "i": 72997, "v": "भवितव्यमवश्यं तत्सुरकार्यमनिन्दिते । अवतेरुस्ततः सर्वे देवभागैर्महीतलम् ।।"},
{"c": "15.39", "n": "6", "i": 72998, "v": "गन्धर्वाप्सरसश्चैव पिशाचा गुह्यराक्षसाः । तथा पुण्यजनाश्चैव सिद्धा देवर्षयोऽपि च ।।"},
{"c": "15.39", "n": "7", "i": 72999, "v": "देवाश्च दानवाश्चैव तथा ब्रह्मर्षयोऽमलाः । त एते निधनं प्राप्ताः कुरुक्षेत्रे रणाजिरे ।।"},
{"c": "15.39", "n": "8", "i": 73000, "v": "गन्धर्वराजो यो धीमान्धृतराष्ट्र इति श्रुतः । स एव मानुषे लोके धृतराष्ट्रः पतिस्तव ।।"},
{"c": "15.39", "n": "9", "i": 73001, "v": "पाण्डुं मरुद्गणं विद्धि विशिष्टतममच्युतम् । धर्मस्यांशोऽभवत्क्षत्ता राजा चायं युधिष्ठिरः ।।"},
{"c": "15.39", "n": "10", "i": 73002, "v": "कलिं दुर्योधनं विद्धि शकुनिं द्वापरं तथा । दुःशासनादीन्विद्धि त्वं राक्षसाञ्शुभदर्शने ।।"},
{"c": "15.39", "n": "11", "i": 73003, "v": "मरुद्गणाद्भीमसेनं बलवन्तमरिंदमम् । विद्धि च त्वं नरमृषिमिमं पार्थं धनंजयम् । नारायणं हृषीकेशमश्विनौ यमजावुभौ ।।"},
{"c": "15.39", "n": "12", "i": 73004, "v": "द्विधा कृत्वात्मनो देहमादित्यं तपतां वरम् । लोकांश्च तापयानं वै विद्धि कर्णं च शोभने । यश्च वैरार्थमुद्भूतः संघर्षजननस्तथा ।।"},
{"c": "15.39", "n": "13", "i": 73005, "v": "यश्च पाण्डवदायादो हतः षड्भिर्महारथैः । स सोम इह सौभद्रो योगादेवाभवद्द्विधा ।।"},
{"c": "15.39", "n": "14", "i": 73006, "v": "द्रौपद्या सह संभूतं धृष्टद्युम्नं च पावकात् । अग्नेर्भागं शुभं विद्धि राक्षसं तु शिखण्डिनम् ।।"},
{"c": "15.39", "n": "15", "i": 73007, "v": "द्रोणं बृहस्पतेर्भागं विद्धि द्रौणिं च रुद्रजम् । भीष्मं च विद्धि गाङ्गेयं वसुं मानुषतां गतम् ।।"},
{"c": "15.39", "n": "16", "i": 73008, "v": "एवमेते महाप्राज्ञे देवा मानुष्यमेत्य हि । ततः पुनर्गताः स्वर्गं कृते कर्मणि शोभने ।।"},
{"c": "15.39", "n": "17", "i": 73009, "v": "यच्च वो हृदि सर्वेषां दुःखमेनच्चिरं स्थितम् । तदद्य व्यपनेष्यामि परलोककृताद्भयात् ।।"},
{"c": "15.39", "n": "18", "i": 73010, "v": "सर्वे भवन्तो गच्छन्तु नदीं भागीरथीं प्रति । तत्र द्रक्ष्यथ तान्सर्वान्ये हतास्मिन्रणाजिरे ।।"},
{"c": "15.39", "t": "वैशंपायन उवाच ।"},
{"c": "15.39", "n": "19", "i": 73011, "v": "इति व्यासस्य वचनं श्रुत्वा सर्वो जनस्तदा । महता सिंहनादेन गङ्गामभिमुखो ययौ ।।"},
{"c": "15.39", "n": "20", "i": 73012, "v": "धृतराष्ट्रश्च सामात्यः प्रययौ सह पाण्डवैः । सहितो मुनिशार्दूलैर्गन्धर्वैश्च समागतैः ।।"},
{"c": "15.39", "n": "21", "i": 73013, "v": "ततो गङ्गां समासाद्य क्रमेण स जनार्णवः । निवासमकरोत्सर्वो यथाप्रीति यथासुखम् ।।"},
{"c": "15.39", "n": "22", "i": 73014, "v": "राजा च पाण्डवैः सार्धमिष्टे देशे सहानुगः । निवासमकरोद्धीमान्सस्त्रीवृद्धपुरःसरः ।।"},
{"c": "15.39", "n": "23", "i": 73015, "v": "जगाम तदहश्चापि तेषां वर्षशतं यथा । निशां प्रतीक्षमाणानां दिदृक्षूणां मृतान्नृपान् ।।"},
{"c": "15.39", "n": "24", "i": 73016, "v": "अथ पुण्यं गिरिवरमस्तमभ्यगमद्रविः । ततः कृताभिषेकास्ते नैशं कर्म समाचरन् ।।"},
{"c": "15.40", "t": "वैशंपायन उवाच ।"},
{"c": "15.40", "n": "1", "i": 73017, "v": "ततो निशायां प्राप्तायां कृतसायाह्निकक्रियाः । व्यासमभ्यगमन्सर्वे ये तत्रासन्समागताः ।।"},
{"c": "15.40", "n": "2", "i": 73018, "v": "धृतराष्ट्रस्तु धर्मात्मा पाण्डवैः सहितस्तदा । शुचिरेकमनाः सार्धमृषिभिस्तैरुपाविशत् ।।"},
{"c": "15.40", "n": "3", "i": 73019, "v": "गान्धार्या सह नार्यस्तु सहिताः समुपाविशन् । पौरजानपदश्चापि जनः सर्वो यथावयः ।।"},
{"c": "15.40", "n": "4", "i": 73020, "v": "ततो व्यासो महातेजाः पुण्यं भागीरथीजलम् । अवगाह्याजुहावाथ सर्वाँल्लोकान्महामुनिः ।।"},
{"c": "15.40", "n": "5", "i": 73021, "v": "पाण्डवानां च ये योधाः कौरवाणां च सर्वशः । राजानश्च महाभागा नानादेशनिवासिनः ।।"},
{"c": "15.40", "n": "6", "i": 73022, "v": "ततः सुतुमुलः शब्दो जलान्तर्जनमेजय । प्रादुरासीद्यथा पूर्वं कुरुपाण्डवसेनयोः ।।"},
{"c": "15.40", "n": "7", "i": 73023, "v": "ततस्ते पार्थिवाः सर्वे भीष्मद्रोणपुरोगमाः । ससैन्याः सलिलात्तस्मात्समुत्तस्थुः सहस्रशः ।।"},
{"c": "15.40", "n": "8", "i": 73024, "v": "विराटद्रुपदौ चोभौ सपुत्रौ सहसैनिकौ । द्रौपदेयाश्च सौभद्रो राक्षसश्च घटोत्कचः ।।"},
{"c": "15.40", "n": "9", "i": 73025, "v": "कर्णदुर्योधनौ चोभौ शकुनिश्च महारथः । दुःशासनादयश्चैव धार्तराष्ट्रा महारथाः ।।"},
{"c": "15.40", "n": "10", "i": 73026, "v": "जारासंधिर्भगदत्तो जलसंधश्च पार्थिवः । भूरिश्रवाः शलः शल्यो वृषसेनश्च सानुजः ।।"},
{"c": "15.40", "n": "11", "i": 73027, "v": "लक्ष्मणो राजपुत्रश्च धृष्टद्युम्नस्य चात्मजाः । शिखण्डिपुत्राः सर्वे च धृष्टकेतुश्च सानुजः ।।"},
{"c": "15.40", "n": "12", "i": 73028, "v": "अचलो वृषकश्चैव राक्षसश्चाप्यलायुधः । बाह्लीकः सोमदत्तश्च चेकितानश्च पार्थिवः ।।"},
{"c": "15.40", "n": "13", "i": 73029, "v": "एते चान्ये च बहवो बहुत्वाद्ये न कीर्तिताः । सर्वे भासुरदेहास्ते समुत्तस्थुर्जलात्ततः ।।"},
{"c": "15.40", "n": "14", "i": 73030, "v": "यस्य वीरस्य यो वेषो यो ध्वजो यच्च वाहनम् । तेन तेन व्यदृश्यन्त समुपेता नराधिपाः ।।"},
{"c": "15.40", "n": "15", "i": 73031, "v": "दिव्याम्बरधराः सर्वे सर्वे भ्राजिष्णुकुण्डलाः । निर्वैरा निरहंकारा विगतक्रोधमन्यवः ।।"},
{"c": "15.40", "n": "16", "i": 73032, "v": "गन्धर्वैरुपगीयन्तः स्तूयमानाश्च बन्दिभिः । दिव्यमाल्याम्बरधरा वृताश्चाप्सरसां गणैः ।।"},
{"c": "15.40", "n": "17", "i": 73033, "v": "धृतराष्ट्रस्य च तदा दिव्यं चक्षुर्नराधिप । मुनिः सत्यवतीपुत्रः प्रीतः प्रादात्तपोबलात् ।।"},
{"c": "15.40", "n": "18", "i": 73034, "v": "दिव्यज्ञानबलोपेता गान्धारी च यशस्विनी । ददर्श पुत्रांस्तान्सर्वान्ये चान्येऽपि रणे हताः ।।"},
{"c": "15.40", "n": "19", "i": 73035, "v": "तदद्भुतमचिन्त्यं च सुमहद्रोमहर्षणम् । विस्मितः स जनः सर्वो ददर्शानिमिषेक्षणः ।।"},
{"c": "15.40", "n": "20", "i": 73036, "v": "तदुत्सवमदोदग्रं हृष्टनारीनराकुलम् । ददृशे बलमायान्तं चित्रं पटगतं यथा ।।"},
{"c": "15.40", "n": "21", "i": 73037, "v": "धृतराष्ट्रस्तु तान्सर्वान्पश्यन्दिव्येन चक्षुषा । मुमुदे भरतश्रेष्ठ प्रसादात्तस्य वै मुनेः ।।"},
{"c": "15.41", "t": "वैशंपायन उवाच ।"},
{"c": "15.41", "n": "1", "i": 73038, "v": "ततस्ते भरतश्रेष्ठाः समाजग्मुः परस्परम् । विगतक्रोधमात्सर्याः सर्वे विगतकल्मषाः ।।"},
{"c": "15.41", "n": "2", "i": 73039, "v": "विधिं परममास्थाय ब्रह्मर्षिविहितं शुभम् । संप्रीतमनसः सर्वे देवलोक इवामराः ।।"},
{"c": "15.41", "n": "3", "i": 73040, "v": "पुत्रः पित्रा च मात्रा च भार्या च पतिना सह । भ्राता भ्रात्रा सखा चैव सख्या राजन्समागताः ।।"},
{"c": "15.41", "n": "4", "i": 73041, "v": "पाण्डवास्तु महेष्वासं कर्णं सौभद्रमेव च । संप्रहर्षात्समाजग्मुर्द्रौपदेयांश्च सर्वशः ।।"},
{"c": "15.41", "n": "5", "i": 73042, "v": "ततस्ते प्रीयमाणा वै कर्णेन सह पाण्डवाः । समेत्य पृथिवीपालाः सौहृदेऽवस्थिताभवन् ।।"},
{"c": "15.41", "n": "6", "i": 73043, "v": "ऋषिप्रसादात्तेऽन्ये च क्षत्रिया नष्टमन्यवः । असौहृदं परित्यज्य सौहृदे पर्यवस्थिताः ।।"},
{"c": "15.41", "n": "7", "i": 73044, "v": "एवं समागताः सर्वे गुरुभिर्बान्धवैस्तथा । पुत्रैश्च पुरुषव्याघ्राः कुरवोऽन्ये च मानवाः ।।"},
{"c": "15.41", "n": "8", "i": 73045, "v": "तां रात्रिमेकां कृत्स्नां ते विहृत्य प्रीतमानसाः । मेनिरे परितोषेण नृपाः स्वर्गसदो यथा ।।"},
{"c": "15.41", "n": "9", "i": 73046, "v": "नात्र शोको भयं त्रासो नारतिर्नायशोऽभवत् । परस्परं समागम्य योधानां भरतर्षभ ।।"},
{"c": "15.41", "n": "10", "i": 73047, "v": "समागतास्ताः पितृभिर्भ्रातृभिः पतिभिः सुतैः । मुदं परमिकां प्राप्य नार्यो दुःखमथात्यजन् ।।"},
{"c": "15.41", "n": "11", "i": 73048, "v": "एकां रात्रिं विहृत्यैवं ते वीरास्ताश्च योषितः । आमन्त्र्यान्योन्यमाश्लिष्य ततो जग्मुर्यथागतम् ।।"},
{"c": "15.41", "n": "12", "i": 73049, "v": "ततो विसर्जयामास लोकांस्तान्मुनिपुंगवः । क्षणेनान्तर्हिताश्चैव प्रेक्षतामेव तेऽभवन् ।।"},
{"c": "15.41", "n": "13", "i": 73050, "v": "अवगाह्य महात्मानः पुण्यां त्रिपथगां नदीम् । सरथाः सध्वजाश्चैव स्वानि स्थानानि भेजिरे ।।"},
{"c": "15.41", "n": "14", "i": 73051, "v": "देवलोकं ययुः केचित्केचिद्ब्रह्मसदस्तथा । केचिच्च वारुणं लोकं केचित्कौबेरमाप्नुवन् ।।"},
{"c": "15.41", "n": "15", "i": 73052, "v": "तथा वैवस्वतं लोकं केचिच्चैवाप्नुवन्नृपाः । राक्षसानां पिशाचानां केचिच्चाप्युत्तरान्कुरून् ।।"},
{"c": "15.41", "n": "16", "i": 73053, "v": "विचित्रगतयः सर्वे या अवाप्यामरैः सह । आजग्मुस्ते महात्मानः सवाहाः सपदानुगाः ।।"},
{"c": "15.41", "n": "17", "i": 73054, "v": "गतेषु तेषु सर्वेषु सलिलस्थो महामुनिः । धर्मशीलो महातेजाः कुरूणां हितकृत्सदा । ततः प्रोवाच ताः सर्वाः क्षत्रिया निहतेश्वराः ।।"},
{"c": "15.41", "n": "18", "i": 73055, "v": "या याः पतिकृताँल्लोकानिच्छन्ति परमस्त्रियः । ता जाह्नवीजलं क्षिप्रमवगाहन्त्वतन्द्रिताः ।।"},
{"c": "15.41", "n": "19", "i": 73056, "v": "ततस्तस्य वचः श्रुत्वा श्रद्दधाना वराङ्गनाः । श्वशुरं समनुज्ञाप्य विविशुर्जाह्नवीजलम् ।।"},
{"c": "15.41", "n": "20", "i": 73057, "v": "विमुक्ता मानुषैर्देहैस्ततस्ता भर्तृभिः सह । समाजग्मुस्तदा साध्व्यः सर्वा एव विशां पते ।।"},
{"c": "15.41", "n": "21", "i": 73058, "v": "एवं क्रमेण सर्वास्ताः शीलवत्यः कुलस्त्रियः । प्रविश्य तोयं निर्मुक्ता जग्मुर्भर्तृसलोकताम् ।।"},
{"c": "15.41", "n": "22", "i": 73059, "v": "दिव्यरूपसमायुक्ता दिव्याभरणभूषिताः । दिव्यमाल्याम्बरधरा यथासां पतयस्तथा ।।"},
{"c": "15.41", "n": "23", "i": 73060, "v": "ताः शीलसत्त्वसंपन्ना वितमस्का गतक्लमाः । सर्वाः सर्वगुणैर्युक्ताः स्वं स्वं स्थानं प्रपेदिरे ।।"},
{"c": "15.41", "n": "24", "i": 73061, "v": "यस्य यस्य च यः कामस्तस्मिन्कालेऽभवत्तदा । तं तं विसृष्टवान्व्यासो वरदो धर्मवत्सलः ।।"},
{"c": "15.41", "n": "25", "i": 73062, "v": "तच्छ्रुत्वा नरदेवानां पुनरागमनं नराः । जहृषुर्मुदिताश्चासन्नन्यदेहगता अपि ।।"},
{"c": "15.41", "n": "26", "i": 73063, "v": "प्रियैः समागमं तेषां य इमं शृणुयान्नरः । प्रियाणि लभते नित्यमिह च प्रेत्य चैव ह ।।"},
{"c": "15.41", "n": "27", "i": 73064, "v": "इष्टबान्धवसंयोगमनायासमनामयम् । य इमं श्रावयेद्विद्वान्संसिद्धिं प्राप्नुयात्पराम् ।।"},
{"c": "15.41", "n": "28", "i": 73065, "v": "स्वाध्याययुक्ताः पुरुषाः क्रियायुक्ताश्च भारत । अध्यात्मयोगयुक्ताश्च धृतिमन्तश्च मानवाः । श्रुत्वा पर्व त्विदं नित्यमवाप्स्यन्ति परां गतिम् ।।"},
{"c": "15.42", "t": "सूत उवाच ।"},
{"c": "15.42", "n": "1", "i": 73066, "v": "एतच्छ्रुत्वा नृपो विद्वान्हृष्टोऽभूज्जनमेजयः । पितामहानां सर्वेषां गमनागमनं तदा ।।"},
{"c": "15.42", "n": "2", "i": 73067, "v": "अब्रवीच्च मुदा युक्तः पुनरागमनं प्रति । कथं नु त्यक्तदेहानां पुनस्तद्रूपदर्शनम् ।।"},
{"c": "15.42", "n": "3", "i": 73068, "v": "इत्युक्तः स द्विजश्रेष्ठो व्यासशिष्यः प्रतापवान् । प्रोवाच वदतां श्रेष्ठस्तं नृपं जनमेजयम् ।।"},
{"c": "15.42", "n": "4", "i": 73069, "v": "अविप्रणाशः सर्वेषां कर्मणामिति निश्चयः । कर्मजानि शरीराणि तथैवाकृतयो नृप ।।"},
{"c": "15.42", "n": "5", "i": 73070, "v": "महाभूतानि नित्यानि भूताधिपतिसंश्रयात् । तेषां च नित्यसंवासो न विनाशो वियुज्यताम् ।।"},
{"c": "15.42", "n": "6", "i": 73071, "v": "अनाशाय कृतं कर्म तस्य चेष्टः फलागमः । आत्मा चैभिः समायुक्तः सुखदुःखमुपाश्नुते ।।"},
{"c": "15.42", "n": "7", "i": 73072, "v": "अविनाशी तथा नित्यं क्षेत्रज्ञ इति निश्चयः । भूतानामात्मभावो यो ध्रुवोऽसौ संविजानताम् ।।"},
{"c": "15.42", "n": "8", "i": 73073, "v": "यावन्न क्षीयते कर्म तावदस्य स्वरूपता । संक्षीणकर्मा पुरुषो रूपान्यत्वं नियच्छति ।।"},
{"c": "15.42", "n": "9", "i": 73074, "v": "नानाभावास्तथैकत्वं शरीरं प्राप्य संहताः । भवन्ति ते तथा नित्याः पृथग्भावं विजानताम् ।।"},
{"c": "15.42", "n": "10", "i": 73075, "v": "अश्वमेधे श्रुतिश्चेयमश्वसंज्ञपनं प्रति । लोकान्तरगता नित्यं प्राणा नित्या हि वाजिनः ।।"},
{"c": "15.42", "n": "11", "i": 73076, "v": "अहं हितं वदाम्येतत्प्रियं चेत्तव पार्थिव । देवयाना हि पन्थानः श्रुतास्ते यज्ञसंस्तरे ।।"},
{"c": "15.42", "n": "12", "i": 73077, "v": "सुकृतो यत्र ते यज्ञस्तत्र देवा हितास्तव । यदा समन्विता देवाः पशूनां गमनेश्वराः । गतिमन्तश्च तेनेष्ट्वा नान्ये नित्या भवन्ति ते ।।"},
{"c": "15.42", "n": "13", "i": 73078, "v": "नित्येऽस्मिन्पञ्चके वर्गे नित्ये चात्मनि यो नरः । अस्य नानासमायोगं यः पश्यति वृथामतिः । वियोगे शोचतेऽत्यर्थं स बाल इति मे मतिः ।।"},
{"c": "15.42", "n": "14", "i": 73079, "v": "वियोगे दोषदर्शी यः संयोगमिह वर्जयेत् । असङ्गे संगमो नास्ति दुःखं भुवि वियोगजम् ।।"},
{"c": "15.42", "n": "15", "i": 73080, "v": "परापरज्ञस्तु नरो नाभिमानादुदीरितः । अपरज्ञः परां बुद्धिं स्पृष्ट्वा मोहाद्विमुच्यते ।।"},
{"c": "15.42", "n": "16", "i": 73081, "v": "अदर्शनादापतितः पुनश्चादर्शनं गतः । नाहं तं वेद्मि नासौ मां न च मेऽस्ति विरागता ।।"},
{"c": "15.42", "n": "17", "i": 73082, "v": "येन येन शरीरेण करोत्ययमनीश्वरः । तेन तेन शरीरेण तदवश्यमुपाश्नुते । मानसं मनसाप्नोति शारीरं च शरीरवान् ।।"},
{"c": "15.43", "t": "वैशंपायन उवाच ।"},
{"c": "15.43", "n": "1", "i": 73083, "v": "अदृष्ट्वा तु नृपः पुत्रान्दर्शनं प्रतिलब्धवान् । ऋषिप्रसादात्पुत्राणां स्वरूपाणां कुरूद्वह ।।"},
{"c": "15.43", "n": "2", "i": 73084, "v": "स राजा राजधर्मांश्च ब्रह्मोपनिषदं तथा । अवाप्तवान्नरश्रेष्ठो बुद्धिनिश्चयमेव च ।।"},
{"c": "15.43", "n": "3", "i": 73085, "v": "विदुरश्च महाप्राज्ञो ययौ सिद्धिं तपोबलात् । धृतराष्ट्रः समासाद्य व्यासं चापि तपस्विनम् ।।"},
{"c": "15.43", "t": "जनमेजय उवाच ।"},
{"c": "15.43", "n": "4", "i": 73086, "v": "ममापि वरदो व्यासो दर्शयेत्पितरं यदि । तद्रूपवेषवयसं श्रद्दध्यां सर्वमेव ते ।।"},
{"c": "15.43", "n": "5", "i": 73087, "v": "प्रियं मे स्यात्कृतार्थश्च स्यामहं कृतनिश्चयः । प्रसादादृषिपुत्रस्य मम कामः समृध्यताम् ।।"},
{"c": "15.43", "t": "सूत उवाच ।"},
{"c": "15.43", "n": "6", "i": 73088, "v": "इत्युक्तवचने तस्मिन्नृपे व्यासः प्रतापवान् । प्रसादमकरोद्धीमानानयच्च परिक्षितम् ।।"},
{"c": "15.43", "n": "7", "i": 73089, "v": "ततस्तद्रूपवयसमागतं नृपतिं दिवः । श्रीमन्तं पितरं राजा ददर्श जनमेजयः ।।"},
{"c": "15.43", "n": "8", "i": 73090, "v": "शमीकं च महात्मानं पुत्रं तं चास्य शृङ्गिणम् । अमात्या ये बभूवुश्च राज्ञस्तांश्च ददर्श ह ।।"},
{"c": "15.43", "n": "9", "i": 73091, "v": "ततः सोऽवभृथे राजा मुदितो जनमेजयः । पितरं स्नापयामास स्वयं सस्नौ च पार्थिवः ।।"},
{"c": "15.43", "n": "10", "i": 73092, "v": "स्नात्वा च भरतश्रेष्ठः सोऽऽस्तीकमिदमब्रवीत् । यायावरकुलोत्पन्नं जरत्कारुसुतं तदा ।।"},
{"c": "15.43", "n": "11", "i": 73093, "v": "आस्तीक विविधाश्चर्यो यज्ञोऽयमिति मे मतिः । यदद्यायं पिता प्राप्तो मम शोकप्रणाशनः ।।"},
{"c": "15.43", "t": "आस्तीक उवाच ।"},
{"c": "15.43", "n": "12", "i": 73094, "v": "ऋषिर्द्वैपायनो यत्र पुराणस्तपसो निधिः । यज्ञे कुरुकुलश्रेष्ठ तस्य लोकावुभौ जितौ ।।"},
{"c": "15.43", "n": "13", "i": 73095, "v": "श्रुतं विचित्रमाख्यानं त्वया पाण्डवनन्दन । सर्पाश्च भस्मसान्नीता गताश्च पदवीं पितुः ।।"},
{"c": "15.43", "n": "14", "i": 73096, "v": "कथंचित्तक्षको मुक्तः सत्यत्वात्तव पार्थिव । ऋषयः पूजिताः सर्वे गतिं दृष्ट्वा महात्मनः ।।"},
{"c": "15.43", "n": "15", "i": 73097, "v": "प्राप्तः सुविपुलो धर्मः श्रुत्वा पापविनाशनम् । विमुक्तो हृदयग्रन्थिरुदारजनदर्शनात् ।।"},
{"c": "15.43", "n": "16", "i": 73098, "v": "ये च पक्षधरा धर्मे सद्वृत्तरुचयश्च ये । यान्दृष्ट्वा हीयते पापं तेभ्यः कार्या नमस्क्रियाः ।।"},
{"c": "15.43", "t": "सूत उवाच ।"},
{"c": "15.43", "n": "17", "i": 73099, "v": "एतच्छ्रुत्वा द्विजश्रेष्ठात्स राजा जनमेजयः । पूजयामास तमृषिमनुमान्य पुनः पुनः ।।"},
{"c": "15.43", "n": "18", "i": 73100, "v": "पप्रच्छ तमृषिं चापि वैशंपायनमच्युतम् । कथावशेषं धर्मज्ञो वनवासस्य सत्तम ।।"},
{"c": "15.44", "t": "जनमेजय उवाच ।"},
{"c": "15.44", "n": "1", "i": 73101, "v": "दृष्ट्वा पुत्रांस्तथा पौत्रान्सानुबन्धाञ्जनाधिपः । धृतराष्ट्रः किमकरोद्राजा चैव युधिष्ठिरः ।।"},
{"c": "15.44", "t": "वैशंपायन उवाच ।"},
{"c": "15.44", "n": "2", "i": 73102, "v": "तद्दृष्ट्वा महदाश्चर्यं पुत्राणां दर्शनं पुनः । वीतशोकः स राजर्षिः पुनराश्रममागमत् ।।"},
{"c": "15.44", "n": "3", "i": 73103, "v": "इतरस्तु जनः सर्वस्ते चैव परमर्षयः । प्रतिजग्मुर्यथाकामं धृतराष्ट्राभ्यनुज्ञया ।।"},
{"c": "15.44", "n": "4", "i": 73104, "v": "पाण्डवास्तु महात्मानो लघुभूयिष्ठसैनिकाः । अनुजग्मुर्महात्मानं सदारं तं महीपतिम् ।।"},
{"c": "15.44", "n": "5", "i": 73105, "v": "तमाश्रमगतं धीमान्ब्रह्मर्षिर्लोकपूजितः । मुनिः सत्यवतीपुत्रो धृतराष्ट्रमभाषत ।।"},
{"c": "15.44", "n": "6", "i": 73106, "v": "धृतराष्ट्र महाबाहो शृणु कौरवनन्दन । श्रुतं ते ज्ञानवृद्धानामृषीणां पुण्यकर्मणाम् ।।"},
{"c": "15.44", "n": "7", "i": 73107, "v": "ऋद्धाभिजनवृद्धानां वेदवेदाङ्गवेदिनाम् । धर्मज्ञानां पुराणानां वदतां विविधाः कथाः ।।"},
{"c": "15.44", "n": "8", "i": 73108, "v": "मा स्म शोके मनः कार्षीर्दिष्टे न व्यथते बुधः । श्रुतं देवरहस्यं ते नारदाद्देवदर्शनात् ।।"},
{"c": "15.44", "n": "9", "i": 73109, "v": "गतास्ते क्षत्रधर्मेण शस्त्रपूतां गतिं शुभाम् । यथा दृष्टास्त्वया पुत्रा यथाकामविहारिणः ।।"},
{"c": "15.44", "n": "10", "i": 73110, "v": "युधिष्ठिरस्त्वयं धीमान्भवन्तमनुरुध्यते । सहितो भ्रातृभिः सर्वैः सदारः ससुहृज्जनः ।।"},
{"c": "15.44", "n": "11", "i": 73111, "v": "विसर्जयैनं यात्वेष स्वराज्यमनुशासताम् । मासः समधिको ह्येषामतीतो वसतां वने ।।"},
{"c": "15.44", "n": "12", "i": 73112, "v": "एतद्धि नित्यं यत्नेन पदं रक्ष्यं परंतप । बहुप्रत्यर्थिकं ह्येतद्राज्यं नाम नराधिप ।।"},
{"c": "15.44", "n": "13", "i": 73113, "v": "इत्युक्तः कौरवो राजा व्यासेनामितबुद्धिना । युधिष्ठिरमथाहूय वाग्मी वचनमब्रवीत् ।।"},
{"c": "15.44", "n": "14", "i": 73114, "v": "अजातशत्रो भद्रं ते शृणु मे भ्रातृभिः सह । त्वत्प्रसादान्महीपाल शोको नास्मान्प्रबाधते ।।"},
{"c": "15.44", "n": "15", "i": 73115, "v": "रमे चाहं त्वया पुत्र पुरेव गजसाह्वये । नाथेनानुगतो विद्वन्प्रियेषु परिवर्तिना ।।"},
{"c": "15.44", "n": "16", "i": 73116, "v": "प्राप्तं पुत्रफलं त्वत्तः प्रीतिर्मे विपुला त्वयि । न मे मन्युर्महाबाहो गम्यतां पुत्र मा चिरम् ।।"},
{"c": "15.44", "n": "17", "i": 73117, "v": "भवन्तं चेह संप्रेक्ष्य तपो मे परिहीयते । तपोयुक्तं शरीरं च त्वां दृष्ट्वा धारितं पुनः ।।"},
{"c": "15.44", "n": "18", "i": 73118, "v": "मातरौ ते तथैवेमे शीर्णपर्णकृताशने । मम तुल्यव्रते पुत्र नचिरं वर्तयिष्यतः ।।"},
{"c": "15.44", "n": "19", "i": 73119, "v": "दुर्योधनप्रभृतयो दृष्टा लोकान्तरं गताः । व्यासस्य तपसो वीर्याद्भवतश्च समागमात् ।।"},
{"c": "15.44", "n": "20", "i": 73120, "v": "प्रयोजनं चिरं वृत्तं जीवितस्य च मेऽनघ । उग्रं तपः समास्थास्ये त्वमनुज्ञातुमर्हसि ।।"},
{"c": "15.44", "n": "21", "i": 73121, "v": "त्वय्यद्य पिण्डः कीर्तिश्च कुलं चेदं प्रतिष्ठितम् । श्वो वाद्य वा महाबाहो गम्यतां पुत्र मा चिरम् ।।"},
{"c": "15.44", "n": "22", "i": 73122, "v": "राजनीतिः सुबहुशः श्रुता ते भरतर्षभ । संदेष्टव्यं न पश्यामि कृतमेतावता विभो ।।"},
{"c": "15.44", "n": "23", "i": 73123, "v": "इत्युक्तवचनं तात नृपो राजानमब्रवीत् । न मामर्हसि धर्मज्ञ परित्यक्तुमनागसम् ।।"},
{"c": "15.44", "n": "24", "i": 73124, "v": "कामं गच्छन्तु मे सर्वे भ्रातरोऽनुचरास्तथा । भवन्तमहमन्विष्ये मातरौ च यतव्रते ।।"},
{"c": "15.44", "n": "25", "i": 73125, "v": "तमुवाचाथ गान्धारी मैवं पुत्र शृणुष्व मे । त्वय्यधीनं कुरुकुलं पिण्डश्च श्वशुरस्य मे ।।"},
{"c": "15.44", "n": "26", "i": 73126, "v": "गम्यतां पुत्र पर्याप्तमेतावत्पूजिता वयम् । राजा यदाह तत्कार्यं त्वया पुत्र पितुर्वचः ।।"},
{"c": "15.44", "n": "27", "i": 73127, "v": "इत्युक्तः स तु गान्धार्या कुन्तीमिदमुवाच ह । स्नेहबाष्पाकुले नेत्रे प्रमृज्य रुदतीं वचः ।।"},
{"c": "15.44", "n": "28", "i": 73128, "v": "विसर्जयति मां राजा गान्धारी च यशस्विनी । भवत्यां बद्धचित्तस्तु कथं यास्यामि दुःखितः ।।"},
{"c": "15.44", "n": "29", "i": 73129, "v": "न चोत्सहे तपोविघ्नं कर्तुं ते धर्मचारिणि । तपसो हि परं नास्ति तपसा विन्दते महत् ।।"},
{"c": "15.44", "n": "30", "i": 73130, "v": "ममापि न तथा राज्ञि राज्ये बुद्धिर्यथा पुरा । तपस्येवानुरक्तं मे मनः सर्वात्मना तथा ।।"},
{"c": "15.44", "n": "31", "i": 73131, "v": "शून्येयं च मही सर्वा न मे प्रीतिकरी शुभे । बान्धवा नः परिक्षीणा बलं नो न यथा पुरा ।।"},
{"c": "15.44", "n": "32", "i": 73132, "v": "पाञ्चालाः सुभृशं क्षीणाः कन्यामात्रावशेषिताः । न तेषां कुलकर्तारं कंचित्पश्याम्यहं शुभे ।।"},
{"c": "15.44", "n": "33", "i": 73133, "v": "सर्वे हि भस्मसान्नीता द्रोणेनैकेन संयुगे । अवशेषास्तु निहता द्रोणपुत्रेण वै निशि ।।"},
{"c": "15.44", "n": "34", "i": 73134, "v": "चेदयश्चैव मत्स्याश्च दृष्टपूर्वास्तथैव नः । केवलं वृष्णिचक्रं तु वासुदेवपरिग्रहात् । यं दृष्ट्वा स्थातुमिच्छामि धर्मार्थं नान्यहेतुकम् ।।"},
{"c": "15.44", "n": "35", "i": 73135, "v": "शिवेन पश्य नः सर्वान्दुर्लभं दर्शनं तव । भविष्यत्यम्ब राजा हि तीव्रमारप्स्यते तपः ।।"},
{"c": "15.44", "n": "36", "i": 73136, "v": "एतच्छ्रुत्वा महाबाहुः सहदेवो युधां पतिः । युधिष्ठिरमुवाचेदं बाष्पव्याकुललोचनः ।।"},
{"c": "15.44", "n": "37", "i": 73137, "v": "नोत्सहेऽहं परित्यक्तुं मातरं पार्थिवर्षभ । प्रतियातु भवान्क्षिप्रं तपस्तप्स्याम्यहं वने ।।"},
{"c": "15.44", "n": "38", "i": 73138, "v": "इहैव शोषयिष्यामि तपसाहं कलेवरम् । पादशुश्रूषणे युक्तो राज्ञो मात्रोस्तथानयोः ।।"},
{"c": "15.44", "n": "39", "i": 73139, "v": "तमुवाच ततः कुन्ती परिष्वज्य महाभुजम् । गम्यतां पुत्र मैवं त्वं वोचः कुरु वचो मम ।।"},
{"c": "15.44", "n": "40", "i": 73140, "v": "आगमा वः शिवाः सन्तु स्वस्था भवत पुत्रकाः । उपरोधो भवेदेवमस्माकं तपसः कृते ।।"},
{"c": "15.44", "n": "41", "i": 73141, "v": "त्वत्स्नेहपाशबद्धा च हीयेयं तपसः परात् । तस्मात्पुत्रक गच्छ त्वं शिष्टमल्पं हि नः प्रभो ।।"},
{"c": "15.44", "n": "42", "i": 73142, "v": "एवं संस्तम्भितं वाक्यैः कुन्त्या बहुविधैर्मनः । सहदेवस्य राजेन्द्र राज्ञश्चैव विशेषतः ।।"},
{"c": "15.44", "n": "43", "i": 73143, "v": "ते मात्रा समनुज्ञाता राज्ञा च कुरुपुंगवाः । अभिवाद्य कुरुश्रेष्ठमामन्त्रयितुमारभन् ।।"},
{"c": "15.44", "n": "44", "i": 73144, "v": "राजन्प्रतिगमिष्यामः शिवेन प्रतिनन्दिताः । अनुज्ञातास्त्वया राजन्गमिष्यामो विकल्मषाः ।।"},
{"c": "15.44", "n": "45", "i": 73145, "v": "एवमुक्तः स राजर्षिर्धर्मराज्ञा महात्मना । अनुजज्ञे जयाशीर्भिरभिनन्द्य युधिष्ठिरम् ।।"},
{"c": "15.44", "n": "46", "i": 73146, "v": "भीमं च बलिनां श्रेष्ठं सान्त्वयामास पार्थिवः । स चास्य सम्यङ्मेधावी प्रत्यपद्यत वीर्यवान् ।।"},
{"c": "15.44", "n": "47", "i": 73147, "v": "अर्जुनं च समाश्लिष्य यमौ च पुरुषर्षभौ । अनुजज्ञे स कौरव्यः परिष्वज्याभिनन्द्य च ।।"},
{"c": "15.44", "n": "48", "i": 73148, "v": "गान्धार्या चाभ्यनुज्ञाताः कृतपादाभिवन्दनाः । जनन्या समुपाघ्राताः परिष्वक्ताश्च ते नृपम् । चक्रुः प्रदक्षिणं सर्वे वत्सा इव निवारणे ।।"},
{"c": "15.44", "n": "49", "i": 73149, "v": "पुनः पुनर्निरीक्षन्तः प्रजग्मुस्ते प्रदक्षिणम् । तथैव द्रौपदी साध्वी सर्वाः कौरवयोषितः ।।"},
{"c": "15.44", "n": "50", "i": 73150, "v": "न्यायतः श्वशुरे वृत्तिं प्रयुज्य प्रययुस्ततः । श्वश्रूभ्यां समनुज्ञाताः परिष्वज्याभिनन्दिताः । संदिष्टाश्चेतिकर्तव्यं प्रययुर्भर्तृभिः सह ।।"},
{"c": "15.44", "n": "51", "i": 73151, "v": "ततः प्रजज्ञे निनदः सूतानां युज्यतामिति । उष्ट्राणां क्रोशतां चैव हयानां हेषतामपि ।।"},
{"c": "15.44", "n": "52", "i": 73152, "v": "ततो युधिष्ठिरो राजा सदारः सहसैनिकः । नगरं हास्तिनपुरं पुनरायात्सबान्धवः ।।"},
{"c": "15.45", "t": "वैशंपायन उवाच ।"},
{"c": "15.45", "n": "1", "i": 73153, "v": "द्विवर्षोपनिवृत्तेषु पाण्डवेषु यदृच्छया । देवर्षिर्नारदो राजन्नाजगाम युधिष्ठिरम् ।।"},
{"c": "15.45", "n": "2", "i": 73154, "v": "तमभ्यर्च्य महाबाहुः कुरुराजो युधिष्ठिरः । आसीनं परिविश्वस्तं प्रोवाच वदतां वरः ।।"},
{"c": "15.45", "n": "3", "i": 73155, "v": "चिरस्य खलु पश्यामि भगवन्तमुपस्थितम् । कच्चित्ते कुशलं विप्र शुभं वा प्रत्युपस्थितम् ।।"},
{"c": "15.45", "n": "4", "i": 73156, "v": "के देशाः परिदृष्टास्ते किं च कार्यं करोमि ते । तद्ब्रूहि द्विजमुख्य त्वमस्माकं च प्रियोऽतिथिः ।।"},
{"c": "15.45", "t": "नारद उवाच ।"},
{"c": "15.45", "n": "5", "i": 73157, "v": "चिरदृष्टोऽसि मे राजन्नागतोऽस्मि तपोवनात् । परिदृष्टानि तीर्थानि गङ्गा चैव मया नृप ।।"},
{"c": "15.45", "t": "युधिष्ठिर उवाच ।"},
{"c": "15.45", "n": "6", "i": 73158, "v": "वदन्ति पुरुषा मेऽद्य गङ्गातीरनिवासिनः । धृतराष्ट्रं महात्मानमास्थितं परमं तपः ।।"},
{"c": "15.45", "n": "7", "i": 73159, "v": "अपि दृष्टस्त्वया तत्र कुशली स कुरूद्वहः । गान्धारी च पृथा चैव सूतपुत्रश्च संजयः ।।"},
{"c": "15.45", "n": "8", "i": 73160, "v": "कथं च वर्तते चाद्य पिता मम स पार्थिवः । श्रोतुमिच्छामि भगवन्यदि दृष्टस्त्वया नृपः ।।"},
{"c": "15.45", "t": "नारद उवाच ।"},
{"c": "15.45", "n": "9", "i": 73161, "v": "स्थिरीभूय महाराज शृणु सर्वं यथातथम् । यथा श्रुतं च दृष्टं च मया तस्मिंस्तपोवने ।।"},
{"c": "15.45", "n": "10", "i": 73162, "v": "वनवासनिवृत्तेषु भवत्सु कुरुनन्दन । कुरुक्षेत्रात्पिता तुभ्यं गङ्गाद्वारं ययौ नृप ।।"},
{"c": "15.45", "n": "11", "i": 73163, "v": "गान्धार्या सहितो धीमान्वध्वा कुन्त्या समन्वितः । संजयेन च सूतेन साग्निहोत्रः सयाजकः ।।"},
{"c": "15.45", "n": "12", "i": 73164, "v": "आतस्थे स तपस्तीव्रं पिता तव तपोधनः । वीटां मुखे समाधाय वायुभक्षोऽभवन्मुनिः ।।"},
{"c": "15.45", "n": "13", "i": 73165, "v": "वने स मुनिभिः सर्वैः पूज्यमानो महातपाः । त्वगस्थिमात्रशेषः स षण्मासानभवन्नृपः ।।"},
{"c": "15.45", "n": "14", "i": 73166, "v": "गान्धारी तु जलाहारा कुन्ती मासोपवासिनी । संजयः षष्ठभक्तेन वर्तयामास भारत ।।"},
{"c": "15.45", "n": "15", "i": 73167, "v": "अग्नींस्तु याजकास्तत्र जुहुवुर्विधिवत्प्रभो । दृश्यतोऽदृश्यतश्चैव वने तस्मिन्नृपस्य ह ।।"},
{"c": "15.45", "n": "16", "i": 73168, "v": "अनिकेतोऽथ राजा स बभूव वनगोचरः । ते चापि सहिते देव्यौ संजयश्च तमन्वयुः ।।"},
{"c": "15.45", "n": "17", "i": 73169, "v": "संजयो नृपतेर्नेता समेषु विषमेषु च । गान्धार्यास्तु पृथा राजंश्चक्षुरासीदनिन्दिता ।।"},
{"c": "15.45", "n": "18", "i": 73170, "v": "ततः कदाचिद्गङ्गायाः कच्छे स नृपसत्तमः । गङ्गायामाप्लुतो धीमानाश्रमाभिमुखोऽभवत् ।।"},
{"c": "15.45", "n": "19", "i": 73171, "v": "अथ वायुः समुद्भूतो दावाग्निरभवन्महान् । ददाह तद्वनं सर्वं परिगृह्य समन्ततः ।।"},
{"c": "15.45", "n": "20", "i": 73172, "v": "दह्यत्सु मृगयूथेषु द्विजिह्वेषु समन्ततः । वराहाणां च यूथेषु संश्रयत्सु जलाशयान् ।।"},
{"c": "15.45", "n": "21", "i": 73173, "v": "समाविद्धे वने तस्मिन्प्राप्ते व्यसन उत्तमे । निराहारतया राजा मन्दप्राणविचेष्टितः । असमर्थोऽपसरणे सुकृशौ मातरौ च ते ।।"},
{"c": "15.45", "n": "22", "i": 73174, "v": "ततः स नृपतिर्दृष्ट्वा वह्निमायान्तमन्तिकात् । इदमाह ततः सूतं संजयं पृथिवीपते ।।"},
{"c": "15.45", "n": "23", "i": 73175, "v": "गच्छ संजय यत्राग्निर्न त्वां दहति कर्हिचित् । वयमत्राग्निना युक्ता गमिष्यामः परां गतिम् ।।"},
{"c": "15.45", "n": "24", "i": 73176, "v": "तमुवाच किलोद्विग्नः संजयो वदतां वरः । राजन्मृत्युरनिष्टोऽयं भविता ते वृथाग्निना ।।"},
{"c": "15.45", "n": "25", "i": 73177, "v": "न चोपायं प्रपश्यामि मोक्षणे जातवेदसः । यदत्रानन्तरं कार्यं तद्भवान्वक्तुमर्हति ।।"},
{"c": "15.45", "n": "26", "i": 73178, "v": "इत्युक्तः संजयेनेदं पुनराह स पार्थिवः । नैष मृत्युरनिष्टो नो निःसृतानां गृहात्स्वयम् ।।"},
{"c": "15.45", "n": "27", "i": 73179, "v": "जलमग्निस्तथा वायुरथ वापि विकर्शनम् । तापसानां प्रशस्यन्ते गच्छ संजय माचिरम् ।।"},
{"c": "15.45", "n": "28", "i": 73180, "v": "इत्युक्त्वा संजयं राजा समाधाय मनस्तदा । प्राङ्मुखः सह गान्धार्या कुन्त्या चोपाविशत्तदा ।।"},
{"c": "15.45", "n": "29", "i": 73181, "v": "संजयस्तं तथा दृष्ट्वा प्रदक्षिणमथाकरोत् । उवाच चैनं मेधावी युङ्क्ष्वात्मानमिति प्रभो ।।"},
{"c": "15.45", "n": "30", "i": 73182, "v": "ऋषिपुत्रो मनीषी स राजा चक्रेऽस्य तद्वचः । संनिरुध्येन्द्रियग्राममासीत्काष्ठोपमस्तदा ।।"},
{"c": "15.45", "n": "31", "i": 73183, "v": "गान्धारी च महाभागा जननी च पृथा तव । दावाग्निना समायुक्ते स च राजा पिता तव ।।"},
{"c": "15.45", "n": "32", "i": 73184, "v": "संजयस्तु महामात्रस्तस्माद्दावादमुच्यत । गङ्गाकूले मया दृष्टस्तापसैः परिवारितः ।।"},
{"c": "15.45", "n": "33", "i": 73185, "v": "स तानामन्त्र्य तेजस्वी निवेद्यैतच्च सर्वशः । प्रययौ संजयः सूतो हिमवन्तं महीधरम् ।।"},
{"c": "15.45", "n": "34", "i": 73186, "v": "एवं स निधनं प्राप्तः कुरुराजो महामनाः । गान्धारी च पृथा चैव जनन्यौ ते नराधिप ।।"},
{"c": "15.45", "n": "35", "i": 73187, "v": "यदृच्छयानुव्रजता मया राज्ञः कलेवरम् । तयोश्च देव्योरुभयोर्दृष्टानि भरतर्षभ ।।"},
{"c": "15.45", "n": "36", "i": 73188, "v": "ततस्तपोवने तस्मिन्समाजग्मुस्तपोधनाः । श्रुत्वा राज्ञस्तथा निष्ठां न त्वशोचन्गतिं च ते ।।"},
{"c": "15.45", "n": "37", "i": 73189, "v": "तत्राश्रौषमहं सर्वमेतत्पुरुषसत्तम । यथा च नृपतिर्दग्धो देव्यौ ते चेति पाण्डव ।।"},
{"c": "15.45", "n": "38", "i": 73190, "v": "न शोचितव्यं राजेन्द्र स्वन्तः स पृथिवीपतिः । प्राप्तवानग्निसंयोगं गान्धारी जननी च ते ।।"},
{"c": "15.45", "t": "वैशंपायन उवाच ।"},
{"c": "15.45", "n": "39", "i": 73191, "v": "एतच्छ्रुत्वा तु सर्वेषां पाण्डवानां महात्मनाम् । निर्याणं धृतराष्ट्रस्य शोकः समभवन्महान् ।।"},
{"c": "15.45", "n": "40", "i": 73192, "v": "अन्तःपुराणां च तदा महानार्तस्वरोऽभवत् । पौराणां च महाराज श्रुत्वा राज्ञस्तदा गतिम् ।।"},
{"c": "15.45", "n": "41", "i": 73193, "v": "अहो धिगिति राजा तु विक्रुश्य भृशदुःखितः । ऊर्ध्वबाहुः स्मरन्मातुः प्ररुरोद युधिष्ठिरः । भीमसेनपुरोगाश्च भ्रातरः सर्व एव ते ।।"},
{"c": "15.45", "n": "42", "i": 73194, "v": "अन्तःपुरेषु च तदा सुमहान्रुदितस्वनः । प्रादुरासीन्महाराज पृथां श्रुत्वा तथागताम् ।।"},
{"c": "15.45", "n": "43", "i": 73195, "v": "तं च वृद्धं तथा दग्धं हतपुत्रं नराधिपम् । अन्वशोचन्त ते सर्वे गान्धारीं च तपस्विनीम् ।।"},
{"c": "15.45", "n": "44", "i": 73196, "v": "तस्मिन्नुपरते शब्दे मुहूर्तादिव भारत । निगृह्य बाष्पं धैर्येण धर्मराजोऽब्रवीदिदम् ।।"},
{"c": "15.46", "t": "युधिष्ठिर उवाच ।"},
{"c": "15.46", "n": "1", "i": 73197, "v": "तथा महात्मनस्तस्य तपस्युग्रे च वर्ततः । अनाथस्येव निधनं तिष्ठत्स्वस्मासु बन्धुषु ।।"},
{"c": "15.46", "n": "2", "i": 73198, "v": "दुर्विज्ञेया हि गतयः पुरुषाणां मता मम । यत्र वैचित्रवीर्योऽसौ दग्ध एवं दवाग्निना ।।"},
{"c": "15.46", "n": "3", "i": 73199, "v": "यस्य पुत्रशतं श्रीमदभवद्बाहुशालिनः । नागायुतबलो राजा स दग्धो हि दवाग्निना ।।"},
{"c": "15.46", "n": "4", "i": 73200, "v": "यं पुरा पर्यवीजन्त तालवृन्तैर्वरस्त्रियः । तं गृध्राः पर्यवीजन्त दावाग्निपरिकालितम् ।।"},
{"c": "15.46", "n": "5", "i": 73201, "v": "सूतमागधसंघैश्च शयानो यः प्रबोध्यते । धरण्यां स नृपः शेते पापस्य मम कर्मभिः ।।"},
{"c": "15.46", "n": "6", "i": 73202, "v": "न तु शोचामि गान्धारीं हतपुत्रां यशस्विनीम् । पतिलोकमनुप्राप्तां तथा भर्तृव्रते स्थिताम् ।।"},
{"c": "15.46", "n": "7", "i": 73203, "v": "पृथामेव तु शोचामि या पुत्रैश्वर्यमृद्धिमत् । उत्सृज्य सुमहद्दीप्तं वनवासमरोचयत् ।।"},
{"c": "15.46", "n": "8", "i": 73204, "v": "धिग्राज्यमिदमस्माकं धिग्बलं धिक्पराक्रमम् । क्षत्रधर्मं च धिग्यस्मान्मृता जीवामहे वयम् ।।"},
{"c": "15.46", "n": "9", "i": 73205, "v": "सुसूक्ष्मा किल कालस्य गतिर्द्विजवरोत्तम । यत्समुत्सृज्य राज्यं सा वनवासमरोचयत् ।।"},
{"c": "15.46", "n": "10", "i": 73206, "v": "युधिष्ठिरस्य जननी भीमस्य विजयस्य च । अनाथवत्कथं दग्धा इति मुह्यामि चिन्तयन् ।।"},
{"c": "15.46", "n": "11", "i": 73207, "v": "वृथा संतोषितो वह्निः खाण्डवे सव्यसाचिना । उपकारमजानन्स कृतघ्न इति मे मतिः ।।"},
{"c": "15.46", "n": "12", "i": 73208, "v": "यत्रादहत्स भगवान्मातरं सव्यसाचिनः । कृत्वा यो ब्राह्मणच्छद्म भिक्षार्थी समुपागतः । धिगग्निं धिक्च पार्थस्य विश्रुतां सत्यसंधताम् ।।"},
{"c": "15.46", "n": "13", "i": 73209, "v": "इदं कष्टतरं चान्यद्भगवन्प्रतिभाति मे । वृथाग्निना समायोगो यदभूत्पृथिवीपतेः ।।"},
{"c": "15.46", "n": "14", "i": 73210, "v": "तथा तपस्विनस्तस्य राजर्षेः कौरवस्य ह । कथमेवंविधो मृत्युः प्रशास्य पृथिवीमिमाम् ।।"},
{"c": "15.46", "n": "15", "i": 73211, "v": "तिष्ठत्सु मन्त्रपूतेषु तस्याग्निषु महावने । वृथाग्निना समायुक्तो निष्ठां प्राप्तः पिता मम ।।"},
{"c": "15.46", "n": "16", "i": 73212, "v": "मन्ये पृथा वेपमाना कृशा धमनिसंतता । हा तात धर्मराजेति समाक्रन्दन्महाभये ।।"},
{"c": "15.46", "n": "17", "i": 73213, "v": "भीम पर्याप्नुहि भयादिति चैवाभिवाशती । समन्ततः परिक्षिप्ता माता मेऽभूद्दवाग्निना ।।"},
{"c": "15.46", "n": "18", "i": 73214, "v": "सहदेवः प्रियस्तस्याः पुत्रेभ्योऽधिक एव तु । न चैनां मोक्षयामास वीरो माद्रवतीसुतः ।।"},
{"c": "15.46", "n": "19", "i": 73215, "v": "तच्छ्रुत्वा रुरुदुः सर्वे समालिङ्ग्य परस्परम् । पाण्डवाः पञ्च दुःखार्ता भूतानीव युगक्षये ।।"},
{"c": "15.46", "n": "20", "i": 73216, "v": "तेषां तु पुरुषेन्द्राणां रुदतां रुदितस्वनः । प्रासादाभोगसंरुद्धो अन्वरौत्सीत्स रोदसी ।।"},
{"c": "15.47", "t": "नारद उवाच ।"},
{"c": "15.47", "n": "1", "i": 73217, "v": "नासौ वृथाग्निना दग्धो यथा तत्र श्रुतं मया । वैचित्रवीर्यो नृपतिस्तत्ते वक्ष्यामि भारत ।।"},
{"c": "15.47", "n": "2", "i": 73218, "v": "वनं प्रविशता तेन वायुभक्षेण धीमता । अग्नयः कारयित्वेष्टिमुत्सृष्टा इति नः श्रुतम् ।।"},
{"c": "15.47", "n": "3", "i": 73219, "v": "याजकास्तु ततस्तस्य तानग्नीन्निर्जने वने । समुत्सृज्य यथाकामं जग्मुर्भरतसत्तम ।।"},
{"c": "15.47", "n": "4", "i": 73220, "v": "स विवृद्धस्तदा वह्निर्वने तस्मिन्नभूत्किल । तेन तद्वनमादीप्तमिति मे तापसाब्रुवन् ।।"},
{"c": "15.47", "n": "5", "i": 73221, "v": "स राजा जाह्नवीकच्छे यथा ते कथितं मया । तेनाग्निना समायुक्तः स्वेनैव भरतर्षभ ।।"},
{"c": "15.47", "n": "6", "i": 73222, "v": "एवमावेदयामासुर्मुनयस्ते ममानघ । ये ते भागीरथीतीरे मया दृष्टा युधिष्ठिर ।।"},
{"c": "15.47", "n": "7", "i": 73223, "v": "एवं स्वेनाग्निना राजा समायुक्तो महीपते । मा शोचिथास्त्वं नृपतिं गतः स परमां गतिम् ।।"},
{"c": "15.47", "n": "8", "i": 73224, "v": "गुरुशुश्रूषया चैव जननी तव पाण्डव । प्राप्ता सुमहतीं सिद्धिमिति मे नात्र संशयः ।।"},
{"c": "15.47", "n": "9", "i": 73225, "v": "कर्तुमर्हसि कौरव्य तेषां त्वमुदकक्रियाम् । भ्रातृभिः सहितः सर्वैरेतदत्र विधीयताम् ।।"},
{"c": "15.47", "t": "वैशंपायन उवाच ।"},
{"c": "15.47", "n": "10", "i": 73226, "v": "ततः स पृथिवीपालः पाण्डवानां धुरंधरः । निर्ययौ सह सोदर्यैः सदारो भरतर्षभ ।।"},
{"c": "15.47", "n": "11", "i": 73227, "v": "पौरजानपदाश्चैव राजभक्तिपुरस्कृताः । गङ्गां प्रजग्मुरभितो वाससैकेन संवृताः ।।"},
{"c": "15.47", "n": "12", "i": 73228, "v": "ततोऽवगाह्य सलिलं सर्वे ते कुरुपुंगवाः । युयुत्सुमग्रतः कृत्वा ददुस्तोयं महात्मने ।।"},
{"c": "15.47", "n": "13", "i": 73229, "v": "गान्धार्याश्च पृथायाश्च विधिवन्नामगोत्रतः । शौचं निवर्तयन्तस्ते तत्रोषुर्नगराद्बहिः ।।"},
{"c": "15.47", "n": "14", "i": 73230, "v": "प्रेषयामास स नरान्विधिज्ञानाप्तकारिणः । गङ्गाद्वारं कुरुश्रेष्ठो यत्र दग्धोऽभवन्नृपः ।।"},
{"c": "15.47", "n": "15", "i": 73231, "v": "तत्रैव तेषां कुल्यानि गङ्गाद्वारेऽन्वशात्तदा । कर्तव्यानीति पुरुषान्दत्तदेयान्महीपतिः ।।"},
{"c": "15.47", "n": "16", "i": 73232, "v": "द्वादशेऽहनि तेभ्यः स कृतशौचो नराधिपः । ददौ श्राद्धानि विधिवद्दक्षिणावन्ति पाण्डवः ।।"},
{"c": "15.47", "n": "17", "i": 73233, "v": "धृतराष्ट्रं समुद्दिश्य ददौ स पृथिवीपतिः । सुवर्णं रजतं गाश्च शय्याश्च सुमहाधनाः ।।"},
{"c": "15.47", "n": "18", "i": 73234, "v": "गान्धार्याश्चैव तेजस्वी पृथायाश्च पृथक्पृथक् । संकीर्त्य नामनी राजा ददौ दानमनुत्तमम् ।।"},
{"c": "15.47", "n": "19", "i": 73235, "v": "यो यदिच्छति यावच्च तावत्स लभते द्विजः । शयनं भोजनं यानं मणिरत्नमथो धनम् ।।"},
{"c": "15.47", "n": "20", "i": 73236, "v": "यानमाच्छादनं भोगान्दासीश्च परिचारिकाः । ददौ राजा समुद्दिश्य तयोर्मात्रोर्महीपतिः ।।"},
{"c": "15.47", "n": "21", "i": 73237, "v": "ततः स पृथिवीपालो दत्त्वा श्राद्धान्यनेकशः । प्रविवेश पुनर्धीमान्नगरं वारणाह्वयम् ।।"},
{"c": "15.47", "n": "22", "i": 73238, "v": "ते चापि राजवचनात्पुरुषा ये गताभवन् । संकल्प्य तेषां कुल्यानि पुनः प्रत्यागमंस्ततः ।।"},
{"c": "15.47", "n": "23", "i": 73239, "v": "माल्यैर्गन्धैश्च विविधैः पूजयित्वा यथाविधि । कुल्यानि तेषां संयोज्य तदाचख्युर्महीपतेः ।।"},
{"c": "15.47", "n": "24", "i": 73240, "v": "समाश्वास्य च राजानं धर्मात्मानं युधिष्ठिरम् । नारदोऽप्यगमद्राजन्परमर्षिर्यथेप्सितम् ।।"},
{"c": "15.47", "n": "25", "i": 73241, "v": "एवं वर्षाण्यतीतानि धृतराष्ट्रस्य धीमतः । वनवासे तदा त्रीणि नगरे दश पञ्च च ।।"},
{"c": "15.47", "n": "26", "i": 73242, "v": "हतपुत्रस्य संग्रामे दानानि ददतः सदा । ज्ञातिसंबन्धिमित्राणां भ्रातॄणां स्वजनस्य च ।।"},
{"c": "15.47", "n": "27", "i": 73243, "v": "युधिष्ठिरस्तु नृपतिर्नातिप्रीतमनास्तदा । धारयामास तद्राज्यं निहतज्ञातिबान्धवः ।।"},
{"c": "16.1", "t": "वैशंपायन उवाच ।"},
{"c": "16.1", "n": "1", "i": 73244, "v": "षट्त्रिंशे त्वथ संप्राप्ते वर्षे कौरवनन्दनः । ददर्श विपरीतानि निमित्तानि युधिष्ठिरः ।।"},
{"c": "16.1", "n": "2", "i": 73245, "v": "ववुर्वाताः सनिर्घाता रूक्षाः शर्करवर्षिणः । अपसव्यानि शकुना मण्डलानि प्रचक्रिरे ।।"},
{"c": "16.1", "n": "3", "i": 73246, "v": "प्रत्यगूहुर्महानद्यो दिशो नीहारसंवृताः । उल्काश्चाङ्गारवर्षिण्यः प्रपेतुर्गगनाद्भुवि ।।"},
{"c": "16.1", "n": "4", "i": 73247, "v": "आदित्यो रजसा राजन्समवच्छन्नमण्डलः । विरश्मिरुदये नित्यं कबन्धैः समदृश्यत ।।"},
{"c": "16.1", "n": "5", "i": 73248, "v": "परिवेषाश्च दृश्यन्ते दारुणाः चन्द्रसूर्ययोः । त्रिवर्णाः श्यामरूक्षान्तास्तथा भस्मारुणप्रभाः ।।"},
{"c": "16.1", "n": "6", "i": 73249, "v": "एते चान्ये च बहव उत्पाता भयशंसिनः । दृश्यन्तेऽहरहो राजन्हृदयोद्वेगकारकाः ।।"},
{"c": "16.1", "n": "7", "i": 73250, "v": "कस्यचित्त्वथ कालस्य कुरुराजो युधिष्ठिरः । शुश्राव वृष्णिचक्रस्य मौसले कदनं कृतम् ।।"},
{"c": "16.1", "n": "8", "i": 73251, "v": "विमुक्तं वासुदेवं च श्रुत्वा रामं च पाण्डवः । समानीयाब्रवीद्भ्रातॄन्किं करिष्याम इत्युत ।।"},
{"c": "16.1", "n": "9", "i": 73252, "v": "परस्परं समासाद्य ब्रह्मदण्डबलात्कृतान् । वृष्णीन्विनष्टांस्ते श्रुत्वा व्यथिताः पाण्डवाभवन् ।।"},
{"c": "16.1", "n": "10", "i": 73253, "v": "निधनं वासुदेवस्य समुद्रस्येव शोषणम् । वीरा न श्रद्दधुस्तस्य विनाशं शार्ङ्गधन्वनः ।।"},
{"c": "16.1", "n": "11", "i": 73254, "v": "मौसलं ते परिश्रुत्य दुःखशोकसमन्विताः । विषण्णा हतसंकल्पाः पाण्डवाः समुपाविशन् ।।"},
{"c": "16.2", "t": "जनमेजय उवाच ।"},
{"c": "16.2", "n": "1", "i": 73255, "v": "कथं विनष्टा भगवन्नन्धका वृष्णिभिः सह । पश्यतो वासुदेवस्य भोजाश्चैव महारथाः ।।"},
{"c": "16.2", "t": "वैशंपायन उवाच ।"},
{"c": "16.2", "n": "2", "i": 73256, "v": "षट्त्रिंशेऽथ ततो वर्षे वृष्णीनामनयो महान् । अन्योन्यं मुसलैस्ते तु निजघ्नुः कालचोदिताः ।।"},
{"c": "16.2", "t": "जनमेजय उवाच ।"},
{"c": "16.2", "n": "3", "i": 73257, "v": "केनानुशप्तास्ते वीराः क्षयं वृष्ण्यन्धका ययुः । भोजाश्च द्विजवर्य त्वं विस्तरेण वदस्व मे ।।"},
{"c": "16.2", "t": "वैशंपायन उवाच ।"},
{"c": "16.2", "n": "4", "i": 73258, "v": "विश्वामित्रं च कण्वं च नारदं च तपोधनम् । सारणप्रमुखा वीरा ददृशुर्द्वारकागतान् ।।"},
{"c": "16.2", "n": "5", "i": 73259, "v": "ते वै साम्बं पुरस्कृत्य भूषयित्वा स्त्रियं यथा । अब्रुवन्नुपसंगम्य दैवदण्डनिपीडिताः ।।"},
{"c": "16.2", "n": "6", "i": 73260, "v": "इयं स्त्री पुत्रकामस्य बभ्रोरमिततेजसः । ऋषयः साधु जानीत किमियं जनयिष्यति ।।"},
{"c": "16.2", "n": "7", "i": 73261, "v": "इत्युक्तास्ते तदा राजन्विप्रलम्भप्रधर्षिताः । प्रत्यब्रुवंस्तान्मुनयो यत्तच्छृणु नराधिप ।।"},
{"c": "16.2", "n": "8", "i": 73262, "v": "वृष्ण्यन्धकविनाशाय मुसलं घोरमायसम् । वासुदेवस्य दायादः साम्बोऽयं जनयिष्यति ।।"},
{"c": "16.2", "n": "9", "i": 73263, "v": "येन यूयं सुदुर्वृत्ता नृशंसा जातमन्यवः । उच्छेत्तारः कुलं कृत्स्नमृते रामजनार्दनौ ।।"},
{"c": "16.2", "n": "10", "i": 73264, "v": "समुद्रं यास्यति श्रीमांस्त्यक्त्वा देहं हलायुधः । जरा कृष्णं महात्मानं शयानं भुवि भेत्स्यति ।।"},
{"c": "16.2", "n": "11", "i": 73265, "v": "इत्यब्रुवन्त ते राजन्प्रलब्धास्तैर्दुरात्मभिः । मुनयः क्रोधरक्ताक्षाः समीक्ष्याथ परस्परम् ।।"},
{"c": "16.2", "n": "12", "i": 73266, "v": "तथोक्त्वा मुनयस्ते तु ततः केशवमभ्ययुः ।।"},
{"c": "16.2", "n": "13", "i": 73267, "v": "अथाब्रवीत्तदा वृष्णीञ्श्रुत्वैवं मधुसूदनः । अन्तज्ञो मतिमांस्तस्य भवितव्यं तथेति तान् ।।"},
{"c": "16.2", "n": "14", "i": 73268, "v": "एवमुक्त्वा हृषीकेशः प्रविवेश पुनर्गृहान् । कृतान्तमन्यथा नैच्छत्कर्तुं स जगतः प्रभुः ।।"},
{"c": "16.2", "n": "15", "i": 73269, "v": "श्वोभूतेऽथ ततः साम्बो मुसलं तदसूत वै । वृष्ण्यन्धकविनाशाय किंकरप्रतिमं महत् ।।"},
{"c": "16.2", "n": "16", "i": 73270, "v": "प्रसूतं शापजं घोरं तच्च राज्ञे न्यवेदयन् । विषण्णरूपस्तद्राजा सूक्ष्मं चूर्णमकारयत् ।।"},
{"c": "16.2", "n": "17", "i": 73271, "v": "प्राक्षिपन्सागरे तच्च पुरुषा राजशासनात् । अघोषयंश्च नगरे वचनादाहुकस्य च ।।"},
{"c": "16.2", "n": "18", "i": 73272, "v": "अद्य प्रभृति सर्वेषु वृष्ण्यन्धकगृहेष्विह । सुरासवो न कर्तव्यः सर्वैर्नगरवासिभिः ।।"},
{"c": "16.2", "n": "19", "i": 73273, "v": "यश्च नोऽविदितं कुर्यात्पेयं कश्चिन्नरः क्वचित् । जीवन्स शूलमारोहेत्स्वयं कृत्वा सबान्धवः ।।"},
{"c": "16.2", "n": "20", "i": 73274, "v": "ततो राजभयात्सर्वे नियमं चक्रिरे तदा । नराः शासनमाज्ञाय तस्य राज्ञो महात्मनः ।।"},
{"c": "16.3", "t": "वैशंपायन उवाच ।"},
{"c": "16.3", "n": "1", "i": 73275, "v": "एवं प्रयतमानानां वृष्णीनामन्धकैः सह । कालो गृहाणि सर्वेषां परिचक्राम नित्यशः ।।"},
{"c": "16.3", "n": "2", "i": 73276, "v": "करालो विकटो मुण्डः पुरुषः कृष्णपिङ्गलः । गृहाण्यवेक्ष्य वृष्णीनां नादृश्यत पुनः क्वचित् ।।"},
{"c": "16.3", "n": "3", "i": 73277, "v": "उत्पेदिरे महावाता दारुणाश्चा दिने दिने । वृष्ण्यन्धकविनाशाय बहवो रोमहर्षणाः ।।"},
{"c": "16.3", "n": "4", "i": 73278, "v": "विवृद्धमूषका रथ्या विभिन्नमणिकास्तथा । चीचीकूचीति वाश्यन्त्यः सारिका वृष्णिवेश्मसु । नोपशाम्यति शब्दश्च स दिवारात्रमेव हि ।।"},
{"c": "16.3", "n": "5", "i": 73279, "v": "अनुकुर्वन्नुलूकानां सारसा विरुतं तथा । अजाः शिवानां च रुतमन्वकुर्वत भारत ।।"},
{"c": "16.3", "n": "6", "i": 73280, "v": "पाण्डुरा रक्तपादाश्च विहगाः कालचोदिताः । वृष्ण्यन्धकानां गेहेषु कपोता व्यचरंस्तदा ।।"},
{"c": "16.3", "n": "7", "i": 73281, "v": "व्यजायन्त खरा गोषु करभाश्वतरीषु च । शुनीष्वपि बिडालाश्च मूषका नकुलीषु च ।।"},
{"c": "16.3", "n": "8", "i": 73282, "v": "नापत्रपन्त पापानि कुर्वन्तो वृष्णयस्तदा । प्राद्विषन्ब्राह्मणांश्चापि पितॄन्देवांस्तथैव च ।।"},
{"c": "16.3", "n": "9", "i": 73283, "v": "गुरूंश्चाप्यवमन्यन्त न तु रामजनार्दनौ । पत्न्यः पतीन्व्युच्चरन्त पत्नीश्च पतयस्तथा ।।"},
{"c": "16.3", "n": "10", "i": 73284, "v": "विभावसुः प्रज्वलितो वामं विपरिवर्तते । नीललोहितमाञ्जिष्ठा विसृजन्नर्चिषः पृथक् ।।"},
{"c": "16.3", "n": "11", "i": 73285, "v": "उदयास्तमने नित्यं पुर्यां तस्यां दिवाकरः । व्यदृश्यतासकृत्पुंभिः कबन्धैः परिवारितः ।।"},
{"c": "16.3", "n": "12", "i": 73286, "v": "महानसेषु सिद्धेऽन्ने संस्कृतेऽतीव भारत । आहार्यमाणे कृमयो व्यदृश्यन्त नराधिप ।।"},
{"c": "16.3", "n": "13", "i": 73287, "v": "पुण्याहे वाच्यमाने च जपत्सु च महात्मसु । अभिधावन्तः श्रूयन्ते न चादृश्यत कश्चन ।।"},
{"c": "16.3", "n": "14", "i": 73288, "v": "परस्परं च नक्षत्रं हन्यमानं पुनः पुनः । ग्रहैरपश्यन्सर्वे ते नात्मनस्तु कथंचन ।।"},
{"c": "16.3", "n": "15", "i": 73289, "v": "नदन्तं पाञ्चजन्यं च वृष्ण्यन्धकनिवेशने । समन्तात्प्रत्यवाश्यन्त रासभा दारुणस्वराः ।।"},
{"c": "16.3", "n": "16", "i": 73290, "v": "एवं पश्यन्हृषीकेशः संप्राप्तं कालपर्ययम् । त्रयोदश्याममावास्यां तां दृष्ट्वा प्राब्रवीदिदम् ।।"},
{"c": "16.3", "n": "17", "i": 73291, "v": "चतुर्दशी पञ्चदशी कृतेयं राहुणा पुनः । तदा च भारते युद्धे प्राप्ता चाद्य क्षयाय नः ।।"},
{"c": "16.3", "n": "18", "i": 73292, "v": "विमृशन्नेव कालं तं परिचिन्त्य जनार्दनः । मेने प्राप्तं स षट्त्रिंशं वर्षं वै केशिसूदनः ।।"},
{"c": "16.3", "n": "19", "i": 73293, "v": "पुत्रशोकाभिसंतप्ता गान्धारी हतबान्धवा । यदनुव्याजहारार्ता तदिदं समुपागतम् ।।"},
{"c": "16.3", "n": "20", "i": 73294, "v": "इदं च तदनुप्राप्तमब्रवीद्यद्युधिष्ठिरः । पुरा व्यूढेष्वनीकेषु दृष्ट्वोत्पातान्सुदारुणान् ।।"},
{"c": "16.3", "n": "21", "i": 73295, "v": "इत्युक्त्वा वासुदेवस्तु चिकीर्षन्सत्यमेव तत् । आज्ञापयामास तदा तीर्थयात्रामरिंदम ।।"},
{"c": "16.3", "n": "22", "i": 73296, "v": "अघोषयन्त पुरुषास्तत्र केशवशासनात् । तीर्थयात्रा समुद्रे वः कार्येति पुरुषर्षभाः ।।"},
{"c": "16.4", "t": "वैशंपायन उवाच ।"},
{"c": "16.4", "n": "1", "i": 73297, "v": "काली स्त्री पाण्डुरैर्दन्तैः प्रविश्य हसती निशि । स्त्रियः स्वप्नेषु मुष्णन्ती द्वारकां परिधावति ।।"},
{"c": "16.4", "n": "2", "i": 73298, "v": "अलंकाराश्च छत्रं च ध्वजाश्च कवचानि च । ह्रियमाणान्यदृश्यन्त रक्षोभिः सुभयानकैः ।।"},
{"c": "16.4", "n": "3", "i": 73299, "v": "तच्चाग्निदत्तं कृष्णस्य वज्रनाभमयस्मयम् । दिवमाचक्रमे चक्रं वृष्णीनां पश्यतां तदा ।।"},
{"c": "16.4", "n": "4", "i": 73300, "v": "युक्तं रथं दिव्यमादित्यवर्णं; हयाहरन्पश्यतो दारुकस्य । ते सागरस्योपरिष्टादवर्त;न्मनोजवाश्चतुरो वाजिमुख्याः ।।"},
{"c": "16.4", "n": "5", "i": 73301, "v": "तालः सुपर्णश्च महाध्वजौ तौ; सुपूजितौ रामजनार्दनाभ्याम् । उच्चैर्जह्रुरप्सरसो दिवानिशं; वाचश्चोचुर्गम्यतां तीर्थयात्रा ।।"},
{"c": "16.4", "n": "6", "i": 73302, "v": "ततो जिगमिषन्तस्ते वृष्ण्यन्धकमहारथाः । सान्तःपुरास्तदा तीर्थयात्रामैच्छन्नरर्षभाः ।।"},
{"c": "16.4", "n": "7", "i": 73303, "v": "ततो भोज्यं च भक्ष्यं च पेयं चान्धकवृष्णयः । बहु नानाविधं चक्रुर्मद्यं मांसमनेकशः ।।"},
{"c": "16.4", "n": "8", "i": 73304, "v": "ततः सीधुषु सक्ताश्च निर्ययुर्नगराद्बहिः । यानैरश्वैर्गजैश्चैव श्रीमन्तस्तिग्मतेजसः ।।"},
{"c": "16.4", "n": "9", "i": 73305, "v": "ततः प्रभासे न्यवसन्यथोद्देशं यथागृहम् । प्रभूतभक्ष्यपेयास्ते सदारा यादवास्तदा ।।"},
{"c": "16.4", "n": "10", "i": 73306, "v": "निविष्टांस्तान्निशम्याथ समुद्रान्ते स योगवित् । जगामामन्त्र्य तान्वीरानुद्धवोऽर्थविशारदः ।।"},
{"c": "16.4", "n": "11", "i": 73307, "v": "तं प्रस्थितं महात्मानमभिवाद्य कृताञ्जलिम् । जानन्विनाशं वृष्णीनां नैच्छद्वारयितुं हरिः ।।"},
{"c": "16.4", "n": "12", "i": 73308, "v": "ततः कालपरीतास्ते वृष्ण्यन्धकमहारथाः । अपश्यन्नुद्धवं यान्तं तेजसावृत्य रोदसी ।।"},
{"c": "16.4", "n": "13", "i": 73309, "v": "ब्राह्मणार्थेषु यत्सिद्धमन्नं तेषां महात्मनाम् । तद्वानरेभ्यः प्रददुः सुरागन्धसमन्वितम् ।।"},
{"c": "16.4", "n": "14", "i": 73310, "v": "ततस्तूर्यशताकीर्णं नटनर्तकसंकुलम् । प्रावर्तत महापानं प्रभासे तिग्मतेजसाम् ।।"},
{"c": "16.4", "n": "15", "i": 73311, "v": "कृष्णस्य संनिधौ रामः सहितः कृतवर्मणा । अपिबद्युयुधानश्च गदो बभ्रुस्तथैव च ।।"},
{"c": "16.4", "n": "16", "i": 73312, "v": "ततः परिषदो मध्ये युयुधानो मदोत्कटः । अब्रवीत्कृतवर्माणमवहस्यावमन्य च ।।"},
{"c": "16.4", "n": "17", "i": 73313, "v": "कः क्षत्रियो मन्यमानः सुप्तान्हन्यान्मृतानिव । न तन्मृष्यन्ति हार्दिक्य यादवा यत्त्वया कृतम् ।।"},
{"c": "16.4", "n": "18", "i": 73314, "v": "इत्युक्ते युयुधानेन पूजयामास तद्वचः । प्रद्युम्नो रथिनां श्रेष्ठो हार्दिक्यमवमन्य च ।।"},
{"c": "16.4", "n": "19", "i": 73315, "v": "ततः परमसंक्रुद्धः कृतवर्मा तमब्रवीत् । निर्दिशन्निव सावज्ञं तदा सव्येन पाणिना ।।"},
{"c": "16.4", "n": "20", "i": 73316, "v": "भूरिश्रवाश्छिन्नबाहुर्युद्धे प्रायगतस्त्वया । वधेन सुनृशंसेन कथं वीरेण पातितः ।।"},
{"c": "16.4", "n": "21", "i": 73317, "v": "इति तस्य वचः श्रुत्वा केशवः परवीरहा । तिर्यक्सरोषया दृष्ट्या वीक्षां चक्रे स मन्युमान् ।।"},
{"c": "16.4", "n": "22", "i": 73318, "v": "मणिः स्यमन्तकश्चैव यः स सत्राजितोऽभवत् । तां कथां स्मारयामास सात्यकिर्मधुसूदनम् ।।"},
{"c": "16.4", "n": "23", "i": 73319, "v": "तच्छ्रुत्वा केशवस्याङ्कमगमद्रुदती तदा । सत्यभामा प्रकुपिता कोपयन्ती जनार्दनम् ।।"},
{"c": "16.4", "n": "24", "i": 73320, "v": "तत उत्थाय सक्रोधः सात्यकिर्वाक्यमब्रवीत् । पञ्चानां द्रौपदेयानां धृष्टद्युम्नशिखण्डिनोः ।।"},
{"c": "16.4", "n": "25", "i": 73321, "v": "एष गच्छामि पदवीं सत्येन च तथा शपे । सौप्तिके ये च निहताः सुप्तानेन दुरात्मना ।।"},
{"c": "16.4", "n": "26", "i": 73322, "v": "द्रोणपुत्रसहायेन पापेन कृतवर्मणा । समाप्तमायुरस्याद्य यशश्चापि सुमध्यमे ।।"},
{"c": "16.4", "n": "27", "i": 73323, "v": "इतीदमुक्त्वा खड्गेन केशवस्य समीपतः । अभिद्रुत्य शिरः क्रुद्धश्चिच्छेद कृतवर्मणः ।।"},
{"c": "16.4", "n": "28", "i": 73324, "v": "तथान्यानपि निघ्नन्तं युयुधानं समन्ततः । अभ्यधावद्धृषीकेशो विनिवारयिषुस्तदा ।।"},
{"c": "16.4", "n": "29", "i": 73325, "v": "एकीभूतास्ततः सर्वे कालपर्यायचोदिताः । भोजान्धका महाराज शैनेयं पर्यवारयन् ।।"},
{"c": "16.4", "n": "30", "i": 73326, "v": "तान्दृष्ट्वा पततस्तूर्णमभिक्रुद्धाञ्जनार्दनः । न चुक्रोध महातेजा जानन्कालस्य पर्ययम् ।।"},
{"c": "16.4", "n": "31", "i": 73327, "v": "ते तु पानमदाविष्टाश्चोदिताश्चैव मन्युना । युयुधानमथाभ्यघ्नन्नुच्छिष्टैर्भाजनैस्तदा ।।"},
{"c": "16.4", "n": "32", "i": 73328, "v": "हन्यमाने तु शैनेये क्रुद्धो रुक्मिणिनन्दनः । तदन्तरमुपाधावन्मोक्षयिष्यञ्शिनेः सुतम् ।।"},
{"c": "16.4", "n": "33", "i": 73329, "v": "स भोजैः सह संयुक्तः सात्यकिश्चान्धकैः सह । बहुत्वान्निहतौ तत्र उभौ कृष्णस्य पश्यतः ।।"},
{"c": "16.4", "n": "34", "i": 73330, "v": "हतं दृष्ट्वा तु शैनेयं पुत्रं च यदुनन्दनः । एरकाणां तदा मुष्टिं कोपाज्जग्राह केशवः ।।"},
{"c": "16.4", "n": "35", "i": 73331, "v": "तदभून्मुसलं घोरं वज्रकल्पमयोमयम् । जघान तेन कृष्णस्तान्येऽस्य प्रमुखतोऽभवन् ।।"},
{"c": "16.4", "n": "36", "i": 73332, "v": "ततोऽन्धकाश्च भोजाश्च शैनेया वृष्णयस्तथा । जघ्नुरन्योन्यमाक्रन्दे मुसलैः कालचोदिताः ।।"},
{"c": "16.4", "n": "37", "i": 73333, "v": "यस्तेषामेरकां कश्चिज्जग्राह रुषितो नृप । वज्रभूतेव सा राजन्नदृश्यत तदा विभो ।।"},
{"c": "16.4", "n": "38", "i": 73334, "v": "तृणं च मुसलीभूतमपि तत्र व्यदृश्यत । ब्रह्मदण्डकृतं सर्वमिति तद्विद्धि पार्थिव ।।"},
{"c": "16.4", "n": "39", "i": 73335, "v": "आविध्याविध्य ते राजन्प्रक्षिपन्ति स्म यत्तृणम् । तद्वज्रभूतं मुसलं व्यदृश्यत तदा दृढम् ।।"},
{"c": "16.4", "n": "40", "i": 73336, "v": "अवधीत्पितरं पुत्रः पिता पुत्रं च भारत । मत्ताः परिपतन्ति स्म पोथयन्तः परस्परम् ।।"},
{"c": "16.4", "n": "41", "i": 73337, "v": "पतंगा इव चाग्नौ ते न्यपतन्कुकुरान्धकाः । नासीत्पलायने बुद्धिर्वध्यमानस्य कस्यचित् ।।"},
{"c": "16.4", "n": "42", "i": 73338, "v": "तं तु पश्यन्महाबाहुर्जानन्कालस्य पर्ययम् । मुसलं समवष्टभ्य तस्थौ स मधुसूदनः ।।"},
{"c": "16.4", "n": "43", "i": 73339, "v": "साम्बं च निहतं दृष्ट्वा चारुदेष्णं च माधवः । प्रद्युम्नं चानिरुद्धं च ततश्चुक्रोध भारत ।।"},
{"c": "16.4", "n": "44", "i": 73340, "v": "गदं वीक्ष्य शयानं च भृशं कोपसमन्वितः । स निःशेषं तदा चक्रे शार्ङ्गचक्रगदाधरः ।।"},
{"c": "16.4", "n": "45", "i": 73341, "v": "तं निघ्नन्तं महातेजा बभ्रुः परपुरंजयः । दारुकश्चैव दाशार्हमूचतुर्यन्निबोध तत् ।।"},
{"c": "16.4", "n": "46", "i": 73342, "v": "भगवन्संहृतं सर्वं त्वया भूयिष्ठमच्युत । रामस्य पदमन्विच्छ तत्र गच्छाम यत्र सः ।।"},
{"c": "16.5", "t": "वैशंपायन उवाच ।"},
{"c": "16.5", "n": "1", "i": 73343, "v": "ततो ययुर्दारुकः केशवश्च; बभ्रुश्च रामस्य पदं पतन्तः । अथापश्यन्राममनन्तवीर्यं; वृक्षे स्थितं चिन्तयानं विविक्ते ।।"},
{"c": "16.5", "n": "2", "i": 73344, "v": "ततः समासाद्य महानुभावः; कृष्णस्तदा दारुकमन्वशासत् । गत्वा कुरूञ्शीघ्रमिमं महान्तं; पार्थाय शंसस्व वधं यदूनाम् ।।"},
{"c": "16.5", "n": "3", "i": 73345, "v": "ततोऽर्जुनः क्षिप्रमिहोपयातु; श्रुत्वा मृतान्यादवान्ब्रह्मशापात् । इत्येवमुक्तः स ययौ रथेन; कुरूंस्तदा दारुको नष्टचेताः ।।"},
{"c": "16.5", "n": "4", "i": 73346, "v": "ततो गते दारुके केशवोऽथ; दृष्ट्वान्तिके बभ्रुमुवाच वाक्यम् । स्त्रियो भवान्रक्षतु यातु शीघ्रं; नैता हिंस्युर्दस्यवो वित्तलोभात् ।।"},
{"c": "16.5", "n": "5", "i": 73347, "v": "स प्रस्थितः केशवेनानुशिष्टो; मदातुरो ज्ञातिवधार्दितश्च । तं वै यान्तं संनिधौ केशवस्य; त्वरन्तमेकं सहसैव बभ्रुम् । ब्रह्मानुशप्तमवधीन्महद्वै; कूटोन्मुक्तं मुसलं लुब्धकस्य ।।"},
{"c": "16.5", "n": "6", "i": 73348, "v": "ततो दृष्ट्वा निहतं बभ्रुमाह; कृष्णो वाक्यं भ्रातरमग्रजं तु । इहैव त्वं मां प्रतीक्षस्व राम; यावत्स्त्रियो ज्ञातिवशाः करोमि ।।"},
{"c": "16.5", "n": "7", "i": 73349, "v": "ततः पुरीं द्वारवतीं प्रविश्य; जनार्दनः पितरं प्राह वाक्यम् । स्त्रियो भवान्रक्षतु नः समग्रा; धनंजयस्यागमनं प्रतीक्षन् । रामो वनान्ते प्रतिपालयन्मा;मास्तेऽद्याहं तेन समागमिष्ये ।।"},
{"c": "16.5", "n": "8", "i": 73350, "v": "दृष्टं मयेदं निधनं यदूनां; राज्ञां च पूर्वं कुरुपुंगवानाम् । नाहं विना यदुभिर्यादवानां; पुरीमिमां द्रष्टुमिहाद्य शक्तः ।।"},
{"c": "16.5", "n": "9", "i": 73351, "v": "तपश्चरिष्यामि निबोध तन्मे; रामेण सार्धं वनमभ्युपेत्य । इतीदमुक्त्वा शिरसास्य पादौ; संस्पृश्य कृष्णस्त्वरितो जगाम ।।"},
{"c": "16.5", "n": "10", "i": 73352, "v": "ततो महान्निनदः प्रादुरासी;त्सस्त्रीकुमारस्य पुरस्य तस्य । अथाब्रवीत्केशवः संनिवर्त्य; शब्दं श्रुत्वा योषितां क्रोशतीनाम् ।।"},
{"c": "16.5", "n": "11", "i": 73353, "v": "पुरीमिमामेष्यति सव्यसाची; स वो दुःखान्मोचयिता नराग्र्यः । ततो गत्वा केशवस्तं ददर्श; रामं वने स्थितमेकं विविक्ते ।।"},
{"c": "16.5", "n": "12", "i": 73354, "v": "अथापश्यद्योगयुक्तस्य तस्य; नागं मुखान्निःसरन्तं महान्तम् । श्वेतं ययौ स ततः प्रेक्ष्यमाणो; महार्णवो येन महानुभावः ।।"},
{"c": "16.5", "n": "13", "i": 73355, "v": "सहस्रशीर्षः पर्वताभोगवर्ष्मा; रक्ताननः स्वां तनुं तां विमुच्य । सम्यक्च तं सागरः प्रत्यगृह्णा;न्नागा दिव्याः सरितश्चैव पुण्याः ।।"},
{"c": "16.5", "n": "14", "i": 73356, "v": "कर्कोटको वासुकिस्तक्षकश्च; पृथुश्रवा वरुणः कुञ्जरश्च । मिश्री शङ्खः कुमुदः पुण्डरीक;स्तथा नागो धृतराष्ट्रो महात्मा ।।"},
{"c": "16.5", "n": "15", "i": 73357, "v": "ह्रादः क्राथः शितिकण्ठोऽग्रतेजा;स्तथा नागौ चक्रमन्दातिषण्डौ । नागश्रेष्ठो दुर्मुखश्चाम्बरीषः; स्वयं राजा वरुणश्चापि राजन् । प्रत्युद्गम्य स्वागतेनाभ्यनन्दं;स्तेऽपूजयंश्चार्घ्यपाद्यक्रियाभिः ।।"},
{"c": "16.5", "n": "16", "i": 73358, "v": "ततो गते भ्रातरि वासुदेवो; जानन्सर्वा गतयो दिव्यदृष्टिः । वने शून्ये विचरंश्चिन्तयानो; भूमौ ततः संविवेशाग्र्यतेजाः ।।"},
{"c": "16.5", "n": "17", "i": 73359, "v": "सर्वं हि तेन प्राक्तदा वित्तमासी;द्गान्धार्या यद्वाक्यमुक्तः स पूर्वम् । दुर्वाससा पायसोच्छिष्टलिप्ते; यच्चाप्युक्तं तच्च सस्मार कृष्णः ।।"},
{"c": "16.5", "n": "18", "i": 73360, "v": "स चिन्तयानोऽन्धकवृष्णिनाशं; कुरुक्षयं चैव महानुभावः । मेने ततः संक्रमणस्य कालं; ततश्चकारेन्द्रियसंनिरोधम् ।।"},
{"c": "16.5", "n": "19", "i": 73361, "v": "स संनिरुद्धेन्द्रियवाङ्मनास्तु; शिश्ये महायोगमुपेत्य कृष्णः । जराथ तं देशमुपाजगाम; लुब्धस्तदानीं मृगलिप्सुरुग्रः ।।"},
{"c": "16.5", "n": "20", "i": 73362, "v": "स केशवं योगयुक्तं शयानं; मृगाशङ्की लुब्धकः सायकेन । जराविध्यत्पादतले त्वरावां;स्तं चाभितस्तज्जिघृक्षुर्जगाम । अथापश्यत्पुरुषं योगयुक्तं; पीताम्बरं लुब्धकोऽनेकबाहुम् ।।"},
{"c": "16.5", "n": "21", "i": 73363, "v": "मत्वात्मानमपराद्धं स तस्य; जग्राह पादौ शिरसा चार्तरूपः । आश्वासयत्तं महात्मा तदानीं; गच्छन्नूर्ध्वं रोदसी व्याप्य लक्ष्म्या ।।"},
{"c": "16.5", "n": "22", "i": 73364, "v": "दिवं प्राप्तं वासवोऽथाश्विनौ च; रुद्रादित्या वसवश्चाथ विश्वे । प्रत्युद्ययुर्मुनयश्चापि सिद्धा; गन्धर्वमुख्याश्च सहाप्सरोभिः ।।"},
{"c": "16.5", "n": "23", "i": 73365, "v": "ततो राजन्भगवानुग्रतेजा; नारायणः प्रभवश्चाव्ययश्च । योगाचार्यो रोदसी व्याप्य लक्ष्म्या; स्थानं प्राप स्वं महात्माप्रमेयम् ।।"},
{"c": "16.5", "n": "24", "i": 73366, "v": "ततो देवैरृषिभिश्चापि कृष्णः; समागतश्चारणैश्चैव राजन् । गन्धर्वाग्र्यैरप्सरोभिर्वराभिः; सिद्धैः साध्यैश्चानतैः पूज्यमानः ।।"},
{"c": "16.5", "n": "25", "i": 73367, "v": "ते वै देवाः प्रत्यनन्दन्त राज;न्मुनिश्रेष्ठा वाग्भिरानर्चुरीशम् । गन्धर्वाश्चाप्युपतस्थुः स्तुवन्तः; प्रीत्या चैनं पुरुहूतोऽभ्यनन्दत् ।।"},
{"c": "16.6", "t": "वैशंपायन उवाच ।"},
{"c": "16.6", "n": "1", "i": 73368, "v": "दारुकोऽपि कुरून्गत्वा दृष्ट्वा पार्थान्महारथान् । आचष्ट मौसले वृष्णीनन्योन्येनोपसंहृतान् ।।"},
{"c": "16.6", "n": "2", "i": 73369, "v": "श्रुत्वा विनष्टान्वार्ष्णेयान्सभोजकुकुरान्धकान् । पाण्डवाः शोकसंतप्ता वित्रस्तमनसोऽभवन् ।।"},
{"c": "16.6", "n": "3", "i": 73370, "v": "ततोऽर्जुनस्तानामन्त्र्य केशवस्य प्रियः सखा । प्रययौ मातुलं द्रष्टुं नेदमस्तीति चाब्रवीत् ।।"},
{"c": "16.6", "n": "4", "i": 73371, "v": "स वृष्णिनिलयं गत्वा दारुकेण सह प्रभो । ददर्श द्वारकां वीरो मृतनाथामिव स्त्रियम् ।।"},
{"c": "16.6", "n": "5", "i": 73372, "v": "याः स्म ता लोकनाथेन नाथवत्यः पुराभवन् । तास्त्वनाथास्तदा नाथं पार्थं दृष्ट्वा विचुक्रुशुः ।।"},
{"c": "16.6", "n": "6", "i": 73373, "v": "षोडशस्त्रीसहस्राणि वासुदेवपरिग्रहः । तासामासीन्महान्नादो दृष्ट्वैवार्जुनमागतम् ।।"},
{"c": "16.6", "n": "7", "i": 73374, "v": "तास्तु दृष्ट्वैव कौरव्यो बाष्पेण पिहितोऽर्जुनः । हीनाः कृष्णेन पुत्रैश्च नाशकत्सोऽभिवीक्षितुम् ।।"},
{"c": "16.6", "n": "8", "i": 73375, "v": "तां स वृष्ण्यन्धकजलां हयमीनां रथोडुपाम् । वादित्ररथघोषौघां वेश्मतीर्थमहाग्रहाम् ।।"},
{"c": "16.6", "n": "9", "i": 73376, "v": "रत्नशैवलसंघाटां वज्रप्राकारमालिनीम् । रथ्यास्रोतोजलावर्तां चत्वरस्तिमितह्रदाम् ।।"},
{"c": "16.6", "n": "10", "i": 73377, "v": "रामकृष्णमहाग्राहां द्वारकासरितं तदा । कालपाशग्रहां घोरां नदीं वैतरणीमिव ।।"},
{"c": "16.6", "n": "11", "i": 73378, "v": "तां ददर्शार्जुनो धीमान्विहीनां वृष्णिपुंगवैः । गतश्रियं निरानन्दां पद्मिनीं शिशिरे यथा ।।"},
{"c": "16.6", "n": "12", "i": 73379, "v": "तां दृष्ट्वा द्वारकां पार्थस्ताश्च कृष्णस्य योषितः । सस्वनं बाष्पमुत्सृज्य निपपात महीतले ।।"},
{"c": "16.6", "n": "13", "i": 73380, "v": "सात्राजिती ततः सत्या रुक्मिणी च विशां पते । अभिपत्य प्ररुरुदुः परिवार्य धनंजयम् ।।"},
{"c": "16.6", "n": "14", "i": 73381, "v": "ततस्ताः काञ्चने पीठे समुत्थायोपवेश्य च । अब्रुवन्त्यो महात्मानं परिवार्योपतस्थिरे ।।"},
{"c": "16.6", "n": "15", "i": 73382, "v": "ततः संस्तूय गोविन्दं कथयित्वा च पाण्डवः । आश्वास्य ताः स्त्रियश्चापि मातुलं द्रष्टुमभ्यगात् ।।"},
{"c": "16.7", "t": "वैशंपायन उवाच ।"},
{"c": "16.7", "n": "1", "i": 73383, "v": "तं शयानं महात्मानं वीरमानकदुन्दुभिम् । पुत्रशोकाभिसंतप्तं ददर्श कुरुपुंगवः ।।"},
{"c": "16.7", "n": "2", "i": 73384, "v": "तस्याश्रुपरिपूर्णाक्षो व्यूढोरस्को महाभुजः । आर्तस्यार्ततरः पार्थः पादौ जग्राह भारत ।।"},
{"c": "16.7", "n": "3", "i": 73385, "v": "समालिङ्ग्यार्जुनं वृद्धः स भुजाभ्यां महाभुजः । रुदन्पुत्रान्स्मरन्सर्वान्विललाप सुविह्वलः । भ्रातॄन्पुत्रांश्च पौत्रांश्च दौहित्रांश्च सखीनपि ।।"},
{"c": "16.7", "t": "वसुदेव उवाच ।"},
{"c": "16.7", "n": "4", "i": 73386, "v": "यैर्जिता भूमिपालाश्च दैत्याश्च शतशोऽर्जुन । तान्दृष्ट्वा नेह पश्यामि जीवाम्यर्जुन दुर्मरः ।।"},
{"c": "16.7", "n": "5", "i": 73387, "v": "यौ तावर्जुन शिष्यौ ते प्रियौ बहुमतौ सदा । तयोरपनयात्पार्थ वृष्णयो निधनं गताः ।।"},
{"c": "16.7", "n": "6", "i": 73388, "v": "यौ तौ वृष्णिप्रवीराणां द्वावेवातिरथौ मतौ । प्रद्युम्नो युयुधानश्च कथयन्कत्थसे च यौ ।।"},
{"c": "16.7", "n": "7", "i": 73389, "v": "नित्यं त्वं कुरुशार्दूल कृष्णश्च मम पुत्रकः । तावुभौ वृष्णिनाशस्य मुखमास्तां धनंजय ।।"},
{"c": "16.7", "n": "8", "i": 73390, "v": "न तु गर्हामि शैनेयं हार्दिक्यं चाहमर्जुन । अक्रूरं रौक्मिणेयं च शापो ह्येवात्र कारणम् ।।"},
{"c": "16.7", "n": "9", "i": 73391, "v": "केशिनं यस्तु कंसं च विक्रम्य जगतः प्रभुः । विदेहावकरोत्पार्थ चैद्यं च बलगर्वितम् ।।"},
{"c": "16.7", "n": "10", "i": 73392, "v": "नैषादिमेकलव्यं च चक्रे कालिङ्गमागधान् । गान्धारान्काशिराजं च मरुभूमौ च पार्थिवान् ।।"},
{"c": "16.7", "n": "11", "i": 73393, "v": "प्राच्यांश्च दाक्षिणात्यांश्च पार्वतीयांस्तथा नृपान् । सोऽभ्युपेक्षितवानेतमनयं मधुसूदनः ।।"},
{"c": "16.7", "n": "12", "i": 73394, "v": "ततः पुत्रांश्च पौत्रांश्च भ्रातॄनथ सखीनपि । शयानान्निहतान्दृष्ट्वा ततो मामब्रवीदिदम् ।।"},
{"c": "16.7", "n": "13", "i": 73395, "v": "संप्राप्तोऽद्यायमस्यान्तः कुलस्य पुरुषर्षभ । आगमिष्यति बीभत्सुरिमां द्वारवतीं पुरीम् ।।"},
{"c": "16.7", "n": "14", "i": 73396, "v": "आख्येयं तस्य यद्वृत्तं वृष्णीनां वैशसं महत् । स तु श्रुत्वा महातेजा यदूनामनयं प्रभो । आगन्ता क्षिप्रमेवेह न मेऽत्रास्ति विचारणा ।।"},
{"c": "16.7", "n": "15", "i": 73397, "v": "योऽहं तमर्जुनं विद्धि योऽर्जुनः सोऽहमेव तु । यद्ब्रूयात्तत्तथा कार्यमिति बुध्यस्व माधव ।।"},
{"c": "16.7", "n": "16", "i": 73398, "v": "स स्त्रीषु प्राप्तकालं वः पाण्डवो बालकेषु च । प्रतिपत्स्यति बीभत्सुर्भवतश्चौर्ध्वदेहिकम् ।।"},
{"c": "16.7", "n": "17", "i": 73399, "v": "इमां च नगरीं सद्यः प्रतियाते धनंजये । प्राकाराट्टालकोपेतां समुद्रः प्लावयिष्यति ।।"},
{"c": "16.7", "n": "18", "i": 73400, "v": "अहं हि देशे कस्मिंश्चित्पुण्ये नियममास्थितः । कालं कर्ता सद्य एव रामेण सह धीमता ।।"},
{"c": "16.7", "n": "19", "i": 73401, "v": "एवमुक्त्वा हृषीकेशो मामचिन्त्यपराक्रमः । हित्वा मां बालकैः सार्धं दिशं कामप्यगात्प्रभुः ।।"},
{"c": "16.7", "n": "20", "i": 73402, "v": "सोऽहं तौ च महात्मानौ चिन्तयन्भ्रातरौ तव । घोरं ज्ञातिवधं चैव न भुञ्जे शोककर्शितः ।।"},
{"c": "16.7", "n": "21", "i": 73403, "v": "न च भोक्ष्ये न जीविष्ये दिष्ट्या प्राप्तोऽसि पाण्डव । यदुक्तं पार्थ कृष्णेन तत्सर्वमखिलं कुरु ।।"},
{"c": "16.7", "n": "22", "i": 73404, "v": "एतत्ते पार्थ राज्यं च स्त्रियो रत्नानि चैव ह । इष्टान्प्राणानहं हीमांस्त्यक्ष्यामि रिपुसूदन ।।"},
{"c": "16.8", "t": "वैशंपायन उवाच ।"},
{"c": "16.8", "n": "1", "i": 73405, "v": "एवमुक्तः स बीभत्सुर्मातुलेन परंतपः । दुर्मना दीनमनसं वसुदेवमुवाच ह ।।"},
{"c": "16.8", "n": "2", "i": 73406, "v": "नाहं वृष्णिप्रवीरेण मधुभिश्चैव मातुल । विहीनां पृथिवीं द्रष्टुं शक्तश्चिरमिह प्रभो ।।"},
{"c": "16.8", "n": "3", "i": 73407, "v": "राजा च भीमसेनश्च सहदेवश्च पाण्डवः । नकुलो याज्ञसेनी च षडेकमनसो वयम् ।।"},
{"c": "16.8", "n": "4", "i": 73408, "v": "राज्ञः संक्रमणे चापि कालोऽयं वर्तते ध्रुवम् । तमिमं विद्धि संप्राप्तं कालं कालविदां वर ।।"},
{"c": "16.8", "n": "5", "i": 73409, "v": "सर्वथा वृष्णिदारांस्तु बालवृद्धांस्तथैव च । नयिष्ये परिगृह्याहमिन्द्रप्रस्थमरिंदम ।।"},
{"c": "16.8", "n": "6", "i": 73410, "v": "इत्युक्त्वा दारुकमिदं वाक्यमाह धनंजयः । अमात्यान्वृष्णिवीराणां द्रष्टुमिच्छामि माचिरम् ।।"},
{"c": "16.8", "n": "7", "i": 73411, "v": "इत्येवमुक्त्वा वचनं सुधर्मां यादवीं सभाम् । प्रविवेशार्जुनः शूरः शोचमानो महारथान् ।।"},
{"c": "16.8", "n": "8", "i": 73412, "v": "तमासनगतं तत्र सर्वाः प्रकृतयस्तथा । ब्राह्मणा नैगमाश्चैव परिवार्योपतस्थिरे ।।"},
{"c": "16.8", "n": "9", "i": 73413, "v": "तान्दीनमनसः सर्वान्निभृतान्गतचेतसः । उवाचेदं वचः पार्थः स्वयं दीनतरस्तदा ।।"},
{"c": "16.8", "n": "10", "i": 73414, "v": "शक्रप्रस्थमहं नेष्ये वृष्ण्यन्धकजनं स्वयम् । इदं तु नगरं सर्वं समुद्रः प्लावयिष्यति ।।"},
{"c": "16.8", "n": "11", "i": 73415, "v": "सज्जीकुरुत यानानि रत्नानि विविधानि च । वज्रोऽयं भवतां राजा शक्रप्रस्थे भविष्यति ।।"},
{"c": "16.8", "n": "12", "i": 73416, "v": "सप्तमे दिवसे चैव रवौ विमल उद्गते । बहिर्वत्स्यामहे सर्वे सज्जीभवत माचिरम् ।।"},
{"c": "16.8", "n": "13", "i": 73417, "v": "इत्युक्तास्तेन ते पौराः पार्थेनाक्लिष्टकर्मणा । सज्जमाशु ततश्चक्रुः स्वसिद्ध्यर्थं समुत्सुकाः ।।"},
{"c": "16.8", "n": "14", "i": 73418, "v": "तां रात्रिमवसत्पार्थः केशवस्य निवेशने । महता शोकमोहेन सहसाभिपरिप्लुतः ।।"},
{"c": "16.8", "n": "15", "i": 73419, "v": "श्वोभूतेऽथ ततः शौरिर्वसुदेवः प्रतापवान् । युक्त्वात्मानं महातेजा जगाम गतिमुत्तमाम् ।।"},
{"c": "16.8", "n": "16", "i": 73420, "v": "ततः शब्दो महानासीद्वसुदेवस्य वेश्मनि । दारुणः क्रोशतीनां च रुदतीनां च योषिताम् ।।"},
{"c": "16.8", "n": "17", "i": 73421, "v": "प्रकीर्णमूर्धजाः सर्वा विमुक्ताभरणस्रजः । उरांसि पाणिभिर्घ्नन्त्यो व्यलपन्करुणं स्त्रियः ।।"},
{"c": "16.8", "n": "18", "i": 73422, "v": "तं देवकी च भद्रा च रोहिणी मदिरा तथा । अन्वारोढुं व्यवसिता भर्तारं योषितां वराः ।।"},
{"c": "16.8", "n": "19", "i": 73423, "v": "ततः शौरिं नृयुक्तेन बहुमाल्येन भारत । यानेन महता पार्थो बहिर्निष्क्रामयत्तदा ।।"},
{"c": "16.8", "n": "20", "i": 73424, "v": "तमन्वयुस्तत्र तत्र दुःखशोकसमाहताः । द्वारकावासिनः पौराः सर्व एव नरर्षभ ।।"},
{"c": "16.8", "n": "21", "i": 73425, "v": "तस्याश्वमेधिकं छत्रं दीप्यमानाश्च पावकाः । पुरस्तात्तस्य यानस्य याजकाश्च ततो ययुः ।।"},
{"c": "16.8", "n": "22", "i": 73426, "v": "अनुजग्मुश्च तं वीरं देव्यस्ता वै स्वलंकृताः । स्त्रीसहस्रैः परिवृता वधूभिश्च सहस्रशः ।।"},
{"c": "16.8", "n": "23", "i": 73427, "v": "यस्तु देशः प्रियस्तस्य जीवतोऽभून्महात्मनः । तत्रैनमुपसंकल्प्य पितृमेधं प्रचक्रिरे ।।"},
{"c": "16.8", "n": "24", "i": 73428, "v": "तं चिताग्निगतं वीरं शूरपुत्रं वराङ्गनाः । ततोऽन्वारुरुहुः पत्न्यश्चतस्रः पतिलोकगाः ।।"},
{"c": "16.8", "n": "25", "i": 73429, "v": "तं वै चतसृभिः स्त्रीभिरन्वितं पाण्डुनन्दनः । अदाहयच्चन्दनैश्च गन्धैरुच्चावचैरपि ।।"},
{"c": "16.8", "n": "26", "i": 73430, "v": "ततः प्रादुरभूच्छब्दः समिद्धस्य विभावसोः । सामगानां च निर्घोषो नराणां रुदतामपि ।।"},
{"c": "16.8", "n": "27", "i": 73431, "v": "ततो वज्रप्रधानास्ते वृष्णिवीरकुमारकाः । सर्व एवोदकं चक्रुः स्त्रियश्चैव महात्मनः ।।"},
{"c": "16.8", "n": "28", "i": 73432, "v": "अलुप्तधर्मस्तं धर्मं कारयित्वा स फल्गुनः । जगाम वृष्णयो यत्र विनष्टा भरतर्षभ ।।"},
{"c": "16.8", "n": "29", "i": 73433, "v": "स तान्दृष्ट्वा निपतितान्कदने भृशदुःखितः । बभूवातीव कौरव्यः प्राप्तकालं चकार च ।।"},
{"c": "16.8", "n": "30", "i": 73434, "v": "यथाप्रधानतश्चैव चक्रे सर्वाः क्रियास्तदा । ये हता ब्रह्मशापेन मुसलैरेरकोद्भवैः ।।"},
{"c": "16.8", "n": "31", "i": 73435, "v": "ततः शरीरे रामस्य वासुदेवस्य चोभयोः । अन्विष्य दाहयामास पुरुषैराप्तकारिभिः ।।"},
{"c": "16.8", "n": "32", "i": 73436, "v": "स तेषां विधिवत्कृत्वा प्रेतकार्याणि पाण्डवः । सप्तमे दिवसे प्रायाद्रथमारुह्य सत्वरः । अश्वयुक्तै रथैश्चापि गोखरोष्ट्रयुतैरपि ।।"},
{"c": "16.8", "n": "33", "i": 73437, "v": "स्त्रियस्ता वृष्णिवीराणां रुदत्यः शोककर्शिताः । अनुजग्मुर्महात्मानं पाण्डुपुत्रं धनंजयम् ।।"},
{"c": "16.8", "n": "34", "i": 73438, "v": "भृत्यास्त्वन्धकवृष्णीनां सादिनो रथिनश्च ये । वीरहीनं वृद्धबालं पौरजानपदास्तथा । ययुस्ते परिवार्याथ कलत्रं पार्थशासनात् ।।"},
{"c": "16.8", "n": "35", "i": 73439, "v": "कुञ्जरैश्च गजारोहा ययुः शैलनिभैस्तथा । सपादरक्षैः संयुक्ताः सोत्तरायुधिका ययुः ।।"},
{"c": "16.8", "n": "36", "i": 73440, "v": "पुत्राश्चान्धकवृष्णीनां सर्वे पार्थमनुव्रताः । ब्राह्मणाः क्षत्रिया वैश्याः शूद्राश्चैव महाधनाः ।।"},
{"c": "16.8", "n": "37", "i": 73441, "v": "दश षट्च सहस्राणि वासुदेवावरोधनम् । पुरस्कृत्य ययुर्वज्रं पौत्रं कृष्णस्य धीमतः ।।"},
{"c": "16.8", "n": "38", "i": 73442, "v": "बहूनि च सहस्राणि प्रयुतान्यर्बुदानि च । भोजवृष्ण्यन्धकस्त्रीणां हतनाथानि निर्ययुः ।।"},
{"c": "16.8", "n": "39", "i": 73443, "v": "तत्सागरसमप्रख्यं वृष्णिचक्रं महर्द्धिमत् । उवाह रथिनां श्रेष्ठः पार्थः परपुरंजयः ।।"},
{"c": "16.8", "n": "40", "i": 73444, "v": "निर्याते तु जने तस्मिन्सागरो मकरालयः । द्वारकां रत्नसंपूर्णां जलेनाप्लावयत्तदा ।।"},
{"c": "16.8", "n": "41", "i": 73445, "v": "तदद्भुतमभिप्रेक्ष्य द्वारकावासिनो जनाः । तूर्णात्तूर्णतरं जग्मुरहो दैवमिति ब्रुवन् ।।"},
{"c": "16.8", "n": "42", "i": 73446, "v": "काननेषु च रम्येषु पर्वतेषु नदीषु च । निवसन्नानयामास वृष्णिदारान्धनंजयः ।।"},
{"c": "16.8", "n": "43", "i": 73447, "v": "स पञ्चनदमासाद्य धीमानतिसमृद्धिमत् । देशे गोपशुधान्याढ्ये निवासमकरोत्प्रभुः ।।"},
{"c": "16.8", "n": "44", "i": 73448, "v": "ततो लोभः समभवद्दस्यूनां निहतेश्वराः । दृष्ट्वा स्त्रियो नीयमानाः पार्थेनैकेन भारत ।।"},
{"c": "16.8", "n": "45", "i": 73449, "v": "ततस्ते पापकर्माणो लोभोपहतचेतसः । आभीरा मन्त्रयामासुः समेत्याशुभदर्शनाः ।।"},
{"c": "16.8", "n": "46", "i": 73450, "v": "अयमेकोऽर्जुनो योद्धा वृद्धबालं हतेश्वरम् । नयत्यस्मानतिक्रम्य योधाश्चेमे हतौजसः ।।"},
{"c": "16.8", "n": "47", "i": 73451, "v": "ततो यष्टिप्रहरणा दस्यवस्ते सहस्रशः । अभ्यधावन्त वृष्णीनां तं जनं लोप्त्रहारिणः ।।"},
{"c": "16.8", "n": "48", "i": 73452, "v": "महता सिंहनादेन द्रावयन्तः पृथग्जनम् । अभिपेतुर्धनार्थं ते कालपर्यायचोदिताः ।।"},
{"c": "16.8", "n": "49", "i": 73453, "v": "ततो निवृत्तः कौन्तेयः सहसा सपदानुगः । उवाच तान्महाबाहुरर्जुनः प्रहसन्निव ।।"},
{"c": "16.8", "n": "50", "i": 73454, "v": "निवर्तध्वमधर्मज्ञा यदि स्थ न मुमूर्षवः । नेदानीं शरनिर्भिन्नाः शोचध्वं निहता मया ।।"},
{"c": "16.8", "n": "51", "i": 73455, "v": "तथोक्तास्तेन वीरेण कदर्थीकृत्य तद्वचः । अभिपेतुर्जनं मूढा वार्यमाणाः पुनः पुनः ।।"},
{"c": "16.8", "n": "52", "i": 73456, "v": "ततोऽर्जुनो धनुर्दिव्यं गाण्डीवमजरं महत् । आरोपयितुमारेभे यत्नादिव कथंचन ।।"},
{"c": "16.8", "n": "53", "i": 73457, "v": "चकार सज्यं कृच्छ्रेण संभ्रमे तुमुले सति । चिन्तयामास चास्त्राणि न च सस्मार तान्यपि ।।"},
{"c": "16.8", "n": "54", "i": 73458, "v": "वैकृत्यं तन्महद्दृष्ट्वा भुजवीर्ये तथा युधि । दिव्यानां च महास्त्राणां विनाशाद्व्रीडितोऽभवत् ।।"},
{"c": "16.8", "n": "55", "i": 73459, "v": "वृष्णियोधाश्च ते सर्वे गजाश्वरथयायिनः । न शेकुरावर्तयितुं ह्रियमाणं च तं जनम् ।।"},
{"c": "16.8", "n": "56", "i": 73460, "v": "कलत्रस्य बहुत्वात्तु संपतत्सु ततस्ततः । प्रयत्नमकरोत्पार्थो जनस्य परिरक्षणे ।।"},
{"c": "16.8", "n": "57", "i": 73461, "v": "मिषतां सर्वयोधानां ततस्ताः प्रमदोत्तमाः । समन्ततोऽवकृष्यन्त कामाच्चान्याः प्रवव्रजुः ।।"},
{"c": "16.8", "n": "58", "i": 73462, "v": "ततो गाण्डीवनिर्मुक्तैः शरैः पार्थो धनंजयः । जघान दस्यून्सोद्वेगो वृष्णिभृत्यैः सह प्रभुः ।।"},
{"c": "16.8", "n": "59", "i": 73463, "v": "क्षणेन तस्य ते राजन्क्षयं जग्मुरजिह्मगाः । अक्षया हि पुरा भूत्वा क्षीणाः क्षतजभोजनाः ।।"},
{"c": "16.8", "n": "60", "i": 73464, "v": "स शरक्षयमासाद्य दुःखशोकसमाहतः । धनुष्कोट्या तदा दस्यूनवधीत्पाकशासनिः ।।"},
{"c": "16.8", "n": "61", "i": 73465, "v": "प्रेक्षतस्त्वेव पार्थस्य वृष्ण्यन्धकवरस्त्रियः । जग्मुरादाय ते म्लेच्छाः समन्ताज्जनमेजय ।।"},
{"c": "16.8", "n": "62", "i": 73466, "v": "धनंजयस्तु दैवं तन्मनसाचिन्तयत्प्रभुः । दुःखशोकसमाविष्टो निःश्वासपरमोऽभवत् ।।"},
{"c": "16.8", "n": "63", "i": 73467, "v": "अस्त्राणां च प्रणाशेन बाहुवीर्यस्य संक्षयात् । धनुषश्चाविधेयत्वाच्छराणां संक्षयेण च ।।"},
{"c": "16.8", "n": "64", "i": 73468, "v": "बभूव विमनाः पार्थो दैवमित्यनुचिन्तयन् । न्यवर्तत ततो राजन्नेदमस्तीति चाब्रवीत् ।।"},
{"c": "16.8", "n": "65", "i": 73469, "v": "ततः स शेषमादाय कलत्रस्य महामतिः । हृतभूयिष्ठरत्नस्य कुरुक्षेत्रमवातरत् ।।"},
{"c": "16.8", "n": "66", "i": 73470, "v": "एवं कलत्रमानीय वृष्णीनां हृतशेषितम् । न्यवेशयत कौरव्यस्तत्र तत्र धनंजयः ।।"},
{"c": "16.8", "n": "67", "i": 73471, "v": "हार्दिक्यतनयं पार्थो नगरं मार्तिकावतम् । भोजराजकलत्रं च हृतशेषं नरोत्तमः ।।"},
{"c": "16.8", "n": "68", "i": 73472, "v": "ततो वृद्धांश्च बालांश्च स्त्रियश्चादाय पाण्डवः । वीरैर्विहीनान्सर्वांस्ताञ्शक्रप्रस्थे न्यवेशयत् ।।"},
{"c": "16.8", "n": "69", "i": 73473, "v": "यौयुधानिं सरस्वत्यां पुत्रं सात्यकिनः प्रियम् । न्यवेशयत धर्मात्मा वृद्धबालपुरस्कृतम् ।।"},
{"c": "16.8", "n": "70", "i": 73474, "v": "इन्द्रप्रस्थे ददौ राज्यं वज्राय परवीरहा । वज्रेणाक्रूरदारास्तु वार्यमाणाः प्रवव्रजुः ।।"},
{"c": "16.8", "n": "71", "i": 73475, "v": "रुक्मिणी त्वथ गान्धारी शैब्या हैमवतीत्यपि । देवी जाम्बवती चैव विविशुर्जातवेदसम् ।।"},
{"c": "16.8", "n": "72", "i": 73476, "v": "सत्यभामा तथैवान्या देव्यः कृष्णस्य संमताः । वनं प्रविविशू राजंस्तापस्ये कृतनिश्चयाः ।।"},
{"c": "16.8", "n": "73", "i": 73477, "v": "द्वारकावासिनो ये तु पुरुषाः पार्थमन्वयुः । यथार्हं संविभज्यैनान्वज्रे पर्यददज्जयः ।।"},
{"c": "16.8", "n": "74", "i": 73478, "v": "स तत्कृत्वा प्राप्तकालं बाष्पेणापिहितोऽर्जुनः । कृष्णद्वैपायनं राजन्ददर्शासीनमाश्रमे ।।"},
{"c": "16.9", "t": "वैशंपायन उवाच ।"},
{"c": "16.9", "n": "1", "i": 73479, "v": "प्रविशन्नर्जुनो राजन्नाश्रमं सत्यवादिनः । ददर्शासीनमेकान्ते मुनिं सत्यवतीसुतम् ।।"},
{"c": "16.9", "n": "2", "i": 73480, "v": "स तमासाद्य धर्मज्ञमुपतस्थे महाव्रतम् । अर्जुनोऽस्मीति नामास्मै निवेद्याभ्यवदत्ततः ।।"},
{"c": "16.9", "n": "3", "i": 73481, "v": "स्वागतं तेऽस्त्विति प्राह मुनिः सत्यवतीसुतः । आस्यतामिति चोवाच प्रसन्नात्मा महामुनिः ।।"},
{"c": "16.9", "n": "4", "i": 73482, "v": "तमप्रतीतमनसं निःश्वसन्तं पुनः पुनः । निर्विण्णमनसं दृष्ट्वा पार्थं व्यासोऽब्रवीदिदम् ।।"},
{"c": "16.9", "n": "5", "i": 73483, "v": "अवीरजोऽभिघातस्ते ब्राह्मणो वा हतस्त्वया । युद्धे पराजितो वासि गतश्रीरिव लक्ष्यसे ।।"},
{"c": "16.9", "n": "6", "i": 73484, "v": "न त्वा प्रत्यभिजानामि किमिदं भरतर्षभ । श्रोतव्यं चेन्मया पार्थ क्षिप्रमाख्यातुमर्हसि ।।"},
{"c": "16.9", "t": "अर्जुन उवाच ।"},
{"c": "16.9", "n": "7", "i": 73485, "v": "यः स मेघवपुः श्रीमान्बृहत्पङ्कजलोचनः । स कृष्णः सह रामेण त्यक्त्वा देहं दिवं गतः ।।"},
{"c": "16.9", "n": "8", "i": 73486, "v": "मौसले वृष्णिवीराणां विनाशो ब्रह्मशापजः । बभूव वीरान्तकरः प्रभासे रोमहर्षणः ।।"},
{"c": "16.9", "n": "9", "i": 73487, "v": "ये ते शूरा महात्मानः सिंहदर्पा महाबलाः । भोजवृष्ण्यन्धका ब्रह्मन्नन्योन्यं तैर्हतं युधि ।।"},
{"c": "16.9", "n": "10", "i": 73488, "v": "गदापरिघशक्तीनां सहाः परिघबाहवः । त एरकाभिर्निहताः पश्य कालस्य पर्ययम् ।।"},
{"c": "16.9", "n": "11", "i": 73489, "v": "हतं पञ्चशतं तेषां सहस्रं बाहुशालिनाम् । निधनं समनुप्राप्तं समासाद्येतरेतरम् ।।"},
{"c": "16.9", "n": "12", "i": 73490, "v": "पुनः पुनर्न मृष्यामि विनाशममितौजसाम् । चिन्तयानो यदूनां च कृष्णस्य च यशस्विनः ।।"},
{"c": "16.9", "n": "13", "i": 73491, "v": "शोषणं सागरस्येव पर्वतस्येव चालनम् । नभसः पतनं चैव शैत्यमग्नेस्तथैव च ।।"},
{"c": "16.9", "n": "14", "i": 73492, "v": "अश्रद्धेयमहं मन्ये विनाशं शार्ङ्गधन्वनः । न चेह स्थातुमिच्छामि लोके कृष्णविनाकृतः ।।"},
{"c": "16.9", "n": "15", "i": 73493, "v": "इतः कष्टतरं चान्यच्छृणु तद्वै तपोधन । मनो मे दीर्यते येन चिन्तयानस्य वै मुहुः ।।"},
{"c": "16.9", "n": "16", "i": 73494, "v": "पश्यतो वृष्णिदाराश्च मम ब्रह्मन्सहस्रशः । आभीरैरनुसृत्याजौ हृताः पञ्चनदालयैः ।।"},
{"c": "16.9", "n": "17", "i": 73495, "v": "धनुरादाय तत्राहं नाशकं तस्य पूरणे । यथा पुरा च मे वीर्यं भुजयोर्न तथाभवत् ।।"},
{"c": "16.9", "n": "18", "i": 73496, "v": "अस्त्राणि मे प्रनष्टानि विविधानि महामुने । शराश्च क्षयमापन्नाः क्षणेनैव समन्ततः ।।"},
{"c": "16.9", "n": "19", "i": 73497, "v": "पुरुषश्चाप्रमेयात्मा शङ्खचक्रगदाधरः । चतुर्भुजः पीतवासा श्यामः पद्मायतेक्षणः ।।"},
{"c": "16.9", "n": "20", "i": 73498, "v": "यः स याति पुरस्तान्मे रथस्य सुमहाद्युतिः । प्रदहन्रिपुसैन्यानि न पश्याम्यहमद्य तम् ।।"},
{"c": "16.9", "n": "21", "i": 73499, "v": "येन पूर्वं प्रदग्धानि शत्रुसैन्यानि तेजसा । शरैर्गाण्डीवनिर्मुक्तैरहं पश्चाद्व्यनाशयम् ।।"},
{"c": "16.9", "n": "22", "i": 73500, "v": "तमपश्यन्विषीदामि घूर्णामीव च सत्तम । परिनिर्विण्णचेताश्च शान्तिं नोपलभेऽपि च ।।"},
{"c": "16.9", "n": "23", "i": 73501, "v": "विना जनार्दनं वीरं नाहं जीवितुमुत्सहे । श्रुत्वैव हि गतं विष्णुं ममापि मुमुहुर्दिशः ।।"},
{"c": "16.9", "n": "24", "i": 73502, "v": "प्रनष्टज्ञातिवीर्यस्य शून्यस्य परिधावतः । उपदेष्टुं मम श्रेयो भवानर्हति सत्तम ।।"},
{"c": "16.9", "t": "व्यास उवाच ।"},
{"c": "16.9", "n": "25", "i": 73503, "v": "ब्रह्मशापविनिर्दग्धा वृष्ण्यन्धकमहारथाः । विनष्टाः कुरुशार्दूल न ताञ्शोचितुमर्हसि ।।"},
{"c": "16.9", "n": "26", "i": 73504, "v": "भवितव्यं तथा तद्धि दिष्टमेतन्महात्मनाम् । उपेक्षितं च कृष्णेन शक्तेनापि व्यपोहितुम् ।।"},
{"c": "16.9", "n": "27", "i": 73505, "v": "त्रैलोक्यमपि कृष्णो हि कृत्स्नं स्थावरजङ्गमम् । प्रसहेदन्यथा कर्तुं किमु शापं मनीषिणाम् ।।"},
{"c": "16.9", "n": "28", "i": 73506, "v": "रथस्य पुरतो याति यः स चक्रगदाधरः । तव स्नेहात्पुराणर्षिर्वासुदेवश्चतुर्भुजः ।।"},
{"c": "16.9", "n": "29", "i": 73507, "v": "कृत्वा भारावतरणं पृथिव्याः पृथुलोचनः । मोक्षयित्वा जगत्सर्वं गतः स्वस्थानमुत्तमम् ।।"},
{"c": "16.9", "n": "30", "i": 73508, "v": "त्वया त्विह महत्कर्म देवानां पुरुषर्षभ । कृतं भीमसहायेन यमाभ्यां च महाभुज ।।"},
{"c": "16.9", "n": "31", "i": 73509, "v": "कृतकृत्यांश्च वो मन्ये संसिद्धान्कुरुपुंगव । गमनं प्राप्तकालं च तद्धि श्रेयो मतं मम ।।"},
{"c": "16.9", "n": "32", "i": 73510, "v": "बलं बुद्धिश्च तेजश्च प्रतिपत्तिश्च भारत । भवन्ति भवकालेषु विपद्यन्ते विपर्यये ।।"},
{"c": "16.9", "n": "33", "i": 73511, "v": "कालमूलमिदं सर्वं जगद्बीजं धनंजय । काल एव समादत्ते पुनरेव यदृच्छया ।।"},
{"c": "16.9", "n": "34", "i": 73512, "v": "स एव बलवान्भूत्वा पुनर्भवति दुर्बलः । स एवेशश्च भूत्वेह परैराज्ञाप्यते पुनः ।।"},
{"c": "16.9", "n": "35", "i": 73513, "v": "कृतकृत्यानि चास्त्राणि गतान्यद्य यथागतम् । पुनरेष्यन्ति ते हस्तं यदा कालो भविष्यति ।।"},
{"c": "16.9", "n": "36", "i": 73514, "v": "कालो गन्तुं गतिं मुख्यां भवतामपि भारत । एतच्छ्रेयो हि वो मन्ये परमं भरतर्षभ ।।"},
{"c": "16.9", "n": "37", "i": 73515, "v": "एतद्वचनमाज्ञाय व्यासस्यामिततेजसः । अनुज्ञातो ययौ पार्थो नगरं नागसाह्वयम् ।।"},
{"c": "16.9", "n": "38", "i": 73516, "v": "प्रविश्य च पुरीं वीरः समासाद्य युधिष्ठिरम् । आचष्ट तद्यथावृत्तं वृष्ण्यन्धकजनं प्रति ।।"},
{"c": "17.1", "t": "जनमेजय उवाच ।"},
{"c": "17.1", "n": "1", "i": 73517, "v": "एवं वृष्ण्यन्धककुले श्रुत्वा मौसलमाहवम् । पाण्डवाः किमकुर्वन्त तथा कृष्णे दिवं गते ।।"},
{"c": "17.1", "t": "वैशंपायन उवाच ।"},
{"c": "17.1", "n": "2", "i": 73518, "v": "श्रुत्वैव कौरवो राजा वृष्णीनां कदनं महत् । प्रस्थाने मतिमाधाय वाक्यमर्जुनमब्रवीत् ।।"},
{"c": "17.1", "n": "3", "i": 73519, "v": "कालः पचति भूतानि सर्वाण्येव महामते । कर्मन्यासमहं मन्ये त्वमपि द्रष्टुमर्हसि ।।"},
{"c": "17.1", "n": "4", "i": 73520, "v": "इत्युक्तः स तु कौन्तेयः कालः काल इति ब्रुवन् । अन्वपद्यत तद्वाक्यं भ्रातुर्ज्येष्ठस्य वीर्यवान् ।।"},
{"c": "17.1", "n": "5", "i": 73521, "v": "अर्जुनस्य मतं ज्ञात्वा भीमसेनो यमौ तथा । अन्वपद्यन्त तद्वाक्यं यदुक्तं सव्यसाचिना ।।"},
{"c": "17.1", "n": "6", "i": 73522, "v": "ततो युयुत्सुमानाय्य प्रव्रजन्धर्मकाम्यया । राज्यं परिददौ सर्वं वैश्यापुत्रे युधिष्ठिरः ।।"},
{"c": "17.1", "n": "7", "i": 73523, "v": "अभिषिच्य स्वराज्ये तु तं राजानं परिक्षितम् । दुःखार्तश्चाब्रवीद्राजा सुभद्रां पाण्डवाग्रजः ।।"},
{"c": "17.1", "n": "8", "i": 73524, "v": "एष पुत्रस्य ते पुत्रः कुरुराजो भविष्यति । यदूनां परिशेषश्च वज्रो राजा कृतश्च ह ।।"},
{"c": "17.1", "n": "9", "i": 73525, "v": "परिक्षिद्धास्तिनपुरे शक्रप्रस्थे तु यादवः । वज्रो राजा त्वया रक्ष्यो मा चाधर्मे मनः कृथाः ।।"},
{"c": "17.1", "n": "10", "i": 73526, "v": "इत्युक्त्वा धर्मराजः स वासुदेवस्य धीमतः । मातुलस्य च वृद्धस्य रामादीनां तथैव च ।।"},
{"c": "17.1", "n": "11", "i": 73527, "v": "भ्रातृभिः सह धर्मात्मा कृत्वोदकमतन्द्रितः । श्राद्धान्युद्दिश्य सर्वेषां चकार विधिवत्तदा ।।"},
{"c": "17.1", "n": "12", "i": 73528, "v": "ददौ रत्नानि वासांसि ग्रामानश्वान्रथानपि । स्त्रियश्च द्विजमुख्येभ्यो गवां शतसहस्रशः ।।"},
{"c": "17.1", "n": "13", "i": 73529, "v": "कृपमभ्यर्च्य च गुरुमर्थमानपुरस्कृतम् । शिष्यं परिक्षितं तस्मै ददौ भरतसत्तमः ।।"},
{"c": "17.1", "n": "14", "i": 73530, "v": "ततस्तु प्रकृतीः सर्वाः समानाय्य युधिष्ठिरः । सर्वमाचष्ट राजर्षिश्चिकीर्षितमथात्मनः ।।"},
{"c": "17.1", "n": "15", "i": 73531, "v": "ते श्रुत्वैव वचस्तस्य पौरजानपदा जनाः । भृशमुद्विग्नमनसो नाभ्यनन्दन्त तद्वचः ।।"},
{"c": "17.1", "n": "16", "i": 73532, "v": "नैवं कर्तव्यमिति ते तदोचुस्ते नराधिपम् । न च राजा तथाकार्षीत्कालपर्यायधर्मवित् ।।"},
{"c": "17.1", "n": "17", "i": 73533, "v": "ततोऽनुमान्य धर्मात्मा पौरजानपदं जनम् । गमनाय मतिं चक्रे भ्रातरश्चास्य ते तदा ।।"},
{"c": "17.1", "n": "18", "i": 73534, "v": "ततः स राजा कौरव्यो धर्मपुत्रो युधिष्ठिरः । उत्सृज्याभरणान्यङ्गाज्जगृहे वल्कलान्युत ।।"},
{"c": "17.1", "n": "19", "i": 73535, "v": "भीमार्जुनौ यमौ चैव द्रौपदी च यशस्विनी । तथैव सर्वे जगृहुर्वल्कलानि जनाधिप ।।"},
{"c": "17.1", "n": "20", "i": 73536, "v": "विधिवत्कारयित्वेष्टिं नैष्ठिकीं भरतर्षभ । समुत्सृज्याप्सु सर्वेऽग्नीन्प्रतस्थुर्नरपुंगवाः ।।"},
{"c": "17.1", "n": "21", "i": 73537, "v": "ततः प्ररुरुदुः सर्वाः स्त्रियो दृष्ट्वा नरर्षभान् । प्रस्थितान्द्रौपदीषष्ठान्पुरा द्यूतजितान्यथा ।।"},
{"c": "17.1", "n": "22", "i": 73538, "v": "हर्षोऽभवच्च सर्वेषां भ्रातॄणां गमनं प्रति । युधिष्ठिरमतं ज्ञात्वा वृष्णिक्षयमवेक्ष्य च ।।"},
{"c": "17.1", "n": "23", "i": 73539, "v": "भ्रातरः पञ्च कृष्णा च षष्ठी श्वा चैव सप्तमः । आत्मना सप्तमो राजा निर्ययौ गजसाह्वयात् । पौरैरनुगतो दूरं सर्वैरन्तःपुरैस्तथा ।।"},
{"c": "17.1", "n": "24", "i": 73540, "v": "न चैनमशकत्कश्चिन्निवर्तस्वेति भाषितुम् । न्यवर्तन्त ततः सर्वे नरा नगरवासिनः ।।"},
{"c": "17.1", "n": "25", "i": 73541, "v": "कृपप्रभृतयश्चैव युयुत्सुं पर्यवारयन् । विवेश गङ्गां कौरव्य उलूपी भुजगात्मजा ।।"},
{"c": "17.1", "n": "26", "i": 73542, "v": "चित्राङ्गदा ययौ चापि मणिपूरपुरं प्रति । शिष्टाः परिक्षितं त्वन्या मातरः पर्यवारयन् ।।"},
{"c": "17.1", "n": "27", "i": 73543, "v": "पाण्डवाश्च महात्मानो द्रौपदी च यशस्विनी । कृतोपवासाः कौरव्य प्रययुः प्राङ्मुखास्ततः ।।"},
{"c": "17.1", "n": "28", "i": 73544, "v": "योगयुक्ता महात्मानस्त्यागधर्ममुपेयुषः । अभिजग्मुर्बहून्देशान्सरितः पर्वतांस्तथा ।।"},
{"c": "17.1", "n": "29", "i": 73545, "v": "युधिष्ठिरो ययावग्रे भीमस्तु तदनन्तरम् । अर्जुनस्तस्य चान्वेव यमौ चैव यथाक्रमम् ।।"},
{"c": "17.1", "n": "30", "i": 73546, "v": "पृष्ठतस्तु वरारोहा श्यामा पद्मदलेक्षणा । द्रौपदी योषितां श्रेष्ठा ययौ भरतसत्तम ।।"},
{"c": "17.1", "n": "31", "i": 73547, "v": "श्वा चैवानुययावेकः पाण्डवान्प्रस्थितान्वने । क्रमेण ते ययुर्वीरा लौहित्यं सलिलार्णवम् ।।"},
{"c": "17.1", "n": "32", "i": 73548, "v": "गाण्डीवं च धनुर्दिव्यं न मुमोच धनंजयः । रत्नलोभान्महाराज तौ चाक्षय्यौ महेषुधी ।।"},
{"c": "17.1", "n": "33", "i": 73549, "v": "अग्निं ते ददृशुस्तत्र स्थितं शैलमिवाग्रतः । मार्गमावृत्य तिष्ठन्तं साक्षात्पुरुषविग्रहम् ।।"},
{"c": "17.1", "n": "34", "i": 73550, "v": "ततो देवः स सप्तार्चिः पाण्डवानिदमब्रवीत् । भो भो पाण्डुसुता वीराः पावकं मां विबोधत ।।"},
{"c": "17.1", "n": "35", "i": 73551, "v": "युधिष्ठिर महाबाहो भीमसेन परंतप । अर्जुनाश्विसुतौ वीरौ निबोधत वचो मम ।।"},
{"c": "17.1", "n": "36", "i": 73552, "v": "अहमग्निः कुरुश्रेष्ठा मया दग्धं च खाण्डवम् । अर्जुनस्य प्रभावेण तथा नारायणस्य च ।।"},
{"c": "17.1", "n": "37", "i": 73553, "v": "अयं वः फल्गुनो भ्राता गाण्डीवं परमायुधम् । परित्यज्य वनं यातु नानेनार्थोऽस्ति कश्चन ।।"},
{"c": "17.1", "n": "38", "i": 73554, "v": "चक्ररत्नं तु यत्कृष्णे स्थितमासीन्महात्मनि । गतं तच्च पुनर्हस्ते कालेनैष्यति तस्य ह ।।"},
{"c": "17.1", "n": "39", "i": 73555, "v": "वरुणादाहृतं पूर्वं मयैतत्पार्थकारणात् । गाण्डीवं कार्मुकश्रेष्ठं वरुणायैव दीयताम् ।।"},
{"c": "17.1", "n": "40", "i": 73556, "v": "ततस्ते भ्रातरः सर्वे धनंजयमचोदयन् । स जले प्राक्षिपत्तत्तु तथाक्षय्यौ महेषुधी ।।"},
{"c": "17.1", "n": "41", "i": 73557, "v": "ततोऽग्निर्भरतश्रेष्ठ तत्रैवान्तरधीयत । ययुश्च पाण्डवा वीरास्ततस्ते दक्षिणामुखाः ।।"},
{"c": "17.1", "n": "42", "i": 73558, "v": "ततस्ते तूत्तरेणैव तीरेण लवणाम्भसः । जग्मुर्भरतशार्दूल दिशं दक्षिणपश्चिमम् ।।"},
{"c": "17.1", "n": "43", "i": 73559, "v": "ततः पुनः समावृत्ताः पश्चिमां दिशमेव ते । ददृशुर्द्वारकां चापि सागरेण परिप्लुताम् ।।"},
{"c": "17.1", "n": "44", "i": 73560, "v": "उदीचीं पुनरावृत्त्य ययुर्भरतसत्तमाः । प्रादक्षिण्यं चिकीर्षन्तः पृथिव्या योगधर्मिणः ।।"},
{"c": "17.2", "t": "वैशंपायन उवाच ।"},
{"c": "17.2", "n": "1", "i": 73561, "v": "ततस्ते नियतात्मान उदीचीं दिशमास्थिताः । ददृशुर्योगयुक्ताश्च हिमवन्तं महागिरिम् ।।"},
{"c": "17.2", "n": "2", "i": 73562, "v": "तं चाप्यतिक्रमन्तस्ते ददृशुर्वालुकार्णवम् । अवैक्षन्त महाशैलं मेरुं शिखरिणां वरम् ।।"},
{"c": "17.2", "n": "3", "i": 73563, "v": "तेषां तु गच्छतां शीघ्रं सर्वेषां योगधर्मिणाम् । याज्ञसेनी भ्रष्टयोगा निपपात महीतले ।।"},
{"c": "17.2", "n": "4", "i": 73564, "v": "तां तु प्रपतितां दृष्ट्वा भीमसेनो महाबलः । उवाच धर्मराजानं याज्ञसेनीमवेक्ष्य ह ।।"},
{"c": "17.2", "n": "5", "i": 73565, "v": "नाधर्मश्चरितः कश्चिद्राजपुत्र्या परंतप । कारणं किं नु तद्राजन्यत्कृष्णा पतिता भुवि ।।"},
{"c": "17.2", "t": "युधिष्ठिर उवाच ।"},
{"c": "17.2", "n": "6", "i": 73566, "v": "पक्षपातो महानस्या विशेषेण धनंजये । तस्यैतत्फलमद्यैषा भुङ्क्ते पुरुषसत्तम ।।"},
{"c": "17.2", "t": "वैशंपायन उवाच ।"},
{"c": "17.2", "n": "7", "i": 73567, "v": "एवमुक्त्वानवेक्ष्यैनां ययौ धर्मसुतो नृपः । समाधाय मनो धीमान्धर्मात्मा पुरुषर्षभः ।।"},
{"c": "17.2", "n": "8", "i": 73568, "v": "सहदेवस्ततो धीमान्निपपात महीतले । तं चापि पतितं दृष्ट्वा भीमो राजानमब्रवीत् ।।"},
{"c": "17.2", "n": "9", "i": 73569, "v": "योऽयमस्मासु सर्वेषु शुश्रूषुरनहंकृतः । सोऽयं माद्रवतीपुत्रः कस्मान्निपतितो भुवि ।।"},
{"c": "17.2", "t": "युधिष्ठिर उवाच ।"},
{"c": "17.2", "n": "10", "i": 73570, "v": "आत्मनः सदृशं प्राज्ञं नैषोऽमन्यत कंचन । तेन दोषेण पतितस्तस्मादेष नृपात्मजः ।।"},
{"c": "17.2", "t": "वैशंपायन उवाच ।"},
{"c": "17.2", "n": "11", "i": 73571, "v": "इत्युक्त्वा तु समुत्सृज्य सहदेवं ययौ तदा । भ्रातृभिः सह कौन्तेयः शुना चैव युधिष्ठिरः ।।"},
{"c": "17.2", "n": "12", "i": 73572, "v": "कृष्णां निपतितां दृष्ट्वा सहदेवं च पाण्डवम् । आर्तो बन्धुप्रियः शूरो नकुलो निपपात ह ।।"},
{"c": "17.2", "n": "13", "i": 73573, "v": "तस्मिन्निपतिते वीरे नकुले चारुदर्शने । पुनरेव तदा भीमो राजानमिदमब्रवीत् ।।"},
{"c": "17.2", "n": "14", "i": 73574, "v": "योऽयमक्षतधर्मात्मा भ्राता वचनकारकः । रूपेणाप्रतिमो लोके नकुलः पतितो भुवि ।।"},
{"c": "17.2", "n": "15", "i": 73575, "v": "इत्युक्तो भीमसेनेन प्रत्युवाच युधिष्ठिरः । नकुलं प्रति धर्मात्मा सर्वबुद्धिमतां वरः ।।"},
{"c": "17.2", "n": "16", "i": 73576, "v": "रूपेण मत्समो नास्ति कश्चिदित्यस्य दर्शनम् । अधिकश्चाहमेवैक इत्यस्य मनसि स्थितम् ।।"},
{"c": "17.2", "n": "17", "i": 73577, "v": "नकुलः पतितस्तस्मादागच्छ त्वं वृकोदर । यस्य यद्विहितं वीर सोऽवश्यं तदुपाश्नुते ।।"},
{"c": "17.2", "n": "18", "i": 73578, "v": "तांस्तु प्रपतितान्दृष्ट्वा पाण्डवः श्वेतवाहनः । पपात शोकसंतप्तस्ततोऽनु परवीरहा ।।"},
{"c": "17.2", "n": "19", "i": 73579, "v": "तस्मिंस्तु पुरुषव्याघ्रे पतिते शक्रतेजसि । म्रियमाणे दुराधर्षे भीमो राजानमब्रवीत् ।।"},
{"c": "17.2", "n": "20", "i": 73580, "v": "अनृतं न स्मराम्यस्य स्वैरेष्वपि महात्मनः । अथ कस्य विकारोऽयं येनायं पतितो भुवि ।।"},
{"c": "17.2", "t": "युधिष्ठिर उवाच ।"},
{"c": "17.2", "n": "21", "i": 73581, "v": "एकाह्ना निर्दहेयं वै शत्रूनित्यर्जुनोऽब्रवीत् । न च तत्कृतवानेष शूरमानी ततोऽपतत् ।।"},
{"c": "17.2", "n": "22", "i": 73582, "v": "अवमेने धनुर्ग्राहानेष सर्वांश्च फल्गुनः । यथा चोक्तं तथा चैव कर्तव्यं भूतिमिच्छता ।।"},
{"c": "17.2", "t": "वैशंपायन उवाच ।"},
{"c": "17.2", "n": "23", "i": 73583, "v": "इत्युक्त्वा प्रस्थितो राजा भीमोऽथ निपपात ह । पतितश्चाब्रवीद्भीमो धर्मराजं युधिष्ठिरम् ।।"},
{"c": "17.2", "n": "24", "i": 73584, "v": "भो भो राजन्नवेक्षस्व पतितोऽहं प्रियस्तव । किंनिमित्तं च पतनं ब्रूहि मे यदि वेत्थ ह ।।"},
{"c": "17.2", "t": "युधिष्ठिर उवाच ।"},
{"c": "17.2", "n": "25", "i": 73585, "v": "अतिभुक्तं च भवता प्राणेन च विकत्थसे । अनवेक्ष्य परं पार्थ तेनासि पतितः क्षितौ ।।"},
{"c": "17.2", "t": "वैशंपायन उवाच ।"},
{"c": "17.2", "n": "26", "i": 73586, "v": "इत्युक्त्वा तं महाबाहुर्जगामानवलोकयन् । श्वा त्वेकोऽनुययौ यस्ते बहुशः कीर्तितो मया ।।"},
{"c": "17.3", "t": "वैशंपायन उवाच ।"},
{"c": "17.3", "n": "1", "i": 73587, "v": "ततः संनादयञ्शक्रो दिवं भूमिं च सर्वशः । रथेनोपययौ पार्थमारोहेत्यब्रवीच्च तम् ।।"},
{"c": "17.3", "n": "2", "i": 73588, "v": "स भ्रातॄन्पतितान्दृष्ट्वा धर्मराजो युधिष्ठिरः । अब्रवीच्छोकसंतप्तः सहस्राक्षमिदं वचः ।।"},
{"c": "17.3", "n": "3", "i": 73589, "v": "भ्रातरः पतिता मेऽत्र आगच्छेयुर्मया सह । न विना भ्रातृभिः स्वर्गमिच्छे गन्तुं सुरेश्वर ।।"},
{"c": "17.3", "n": "4", "i": 73590, "v": "सुकुमारी सुखार्हा च राजपुत्री पुरंदर । सास्माभिः सह गच्छेत तद्भवाननुमन्यताम् ।।"},
{"c": "17.3", "t": "इन्द्र उवाच ।"},
{"c": "17.3", "n": "5", "i": 73591, "v": "भ्रातॄन्द्रक्ष्यसि पुत्रांस्त्वमग्रतस्त्रिदिवं गतान् । कृष्णया सहितान्सर्वान्मा शुचो भरतर्षभ ।।"},
{"c": "17.3", "n": "6", "i": 73592, "v": "निक्षिप्य मानुषं देहं गतास्ते भरतर्षभ । अनेन त्वं शरीरेण स्वर्गं गन्ता न संशयः ।।"},
{"c": "17.3", "t": "युधिष्ठिर उवाच ।"},
{"c": "17.3", "n": "7", "i": 73593, "v": "अयं श्वा भूतभव्येश भक्तो मां नित्यमेव ह । स गच्छेत मया सार्धमानृशंस्या हि मे मतिः ।।"},
{"c": "17.3", "t": "इन्द्र उवाच ।"},
{"c": "17.3", "n": "8", "i": 73594, "v": "अमर्त्यत्वं मत्समत्वं च राज;ञ्श्रियं कृत्स्नां महतीं चैव कीर्तिम् । संप्राप्तोऽद्य स्वर्गसुखानि च त्वं; त्यज श्वानं नात्र नृशंसमस्ति ।।"},
{"c": "17.3", "t": "युधिष्ठिर उवाच ।"},
{"c": "17.3", "n": "9", "i": 73595, "v": "अनार्यमार्येण सहस्रनेत्र; शक्यं कर्तुं दुष्करमेतदार्य । मा मे श्रिया संगमनं तयास्तु; यस्याः कृते भक्तजनं त्यजेयम् ।।"},
{"c": "17.3", "t": "इन्द्र उवाच ।"},
{"c": "17.3", "n": "10", "i": 73596, "v": "स्वर्गे लोके श्ववतां नास्ति धिष्ण्य;मिष्टापूर्तं क्रोधवशा हरन्ति । ततो विचार्य क्रियतां धर्मराज; त्यज श्वानं नात्र नृशंसमस्ति ।।"},
{"c": "17.3", "t": "युधिष्ठिर उवाच ।"},
{"c": "17.3", "n": "11", "i": 73597, "v": "भक्तत्यागं प्राहुरत्यन्तपापं; तुल्यं लोके ब्रह्मवध्याकृतेन । तस्मान्नाहं जातु कथंचनाद्य; त्यक्ष्याम्येनं स्वसुखार्थी महेन्द्र ।।"},
{"c": "17.3", "t": "इन्द्र उवाच ।"},
{"c": "17.3", "n": "12", "i": 73598, "v": "शुना दृष्टं क्रोधवशा हरन्ति; यद्दत्तमिष्टं विवृतमथो हुतं च । तस्माच्छुनस्त्यागमिमं कुरुष्व; शुनस्त्यागात्प्राप्स्यसे देवलोकम् ।।"},
{"c": "17.3", "n": "13", "i": 73599, "v": "त्यक्त्वा भ्रातॄन्दयितां चापि कृष्णां; प्राप्तो लोकः कर्मणा स्वेन वीर । श्वानं चैनं न त्यजसे कथं नु; त्यागं कृत्स्नं चास्थितो मुह्यसेऽद्य ।।"},
{"c": "17.3", "t": "युधिष्ठिर उवाच ।"},
{"c": "17.3", "n": "14", "i": 73600, "v": "न विद्यते संधिरथापि विग्रहो; मृतैर्मर्त्यैरिति लोकेषु निष्ठा । न ते मया जीवयितुं हि शक्या; तस्मात्त्यागस्तेषु कृतो न जीवताम् ।।"},
{"c": "17.3", "n": "15", "i": 73601, "v": "प्रतिप्रदानं शरणागतस्य; स्त्रिया वधो ब्राह्मणस्वापहारः । मित्रद्रोहस्तानि चत्वारि शक्र; भक्तत्यागश्चैव समो मतो मे ।।"},
{"c": "17.3", "t": "वैशंपायन उवाच ।"},
{"c": "17.3", "n": "16", "i": 73602, "v": "तद्धर्मराजस्य वचो निशम्य; धर्मस्वरूपी भगवानुवाच । युधिष्ठिरं प्रीतियुक्तो नरेन्द्रं; श्लक्ष्णैर्वाक्यैः संस्तवसंप्रयुक्तैः ।।"},
{"c": "17.3", "n": "17", "i": 73603, "v": "अभिजातोऽसि राजेन्द्र पितुर्वृत्तेन मेधया । अनुक्रोशेन चानेन सर्वभूतेषु भारत ।।"},
{"c": "17.3", "n": "18", "i": 73604, "v": "पुरा द्वैतवने चासि मया पुत्र परीक्षितः । पानीयार्थे पराक्रान्ता यत्र ते भ्रातरो हताः ।।"},
{"c": "17.3", "n": "19", "i": 73605, "v": "भीमार्जुनौ परित्यज्य यत्र त्वं भ्रातरावुभौ । मात्रोः साम्यमभीप्सन्वै नकुलं जीवमिच्छसि ।।"},
{"c": "17.3", "n": "20", "i": 73606, "v": "अयं श्वा भक्त इत्येव त्यक्तो देवरथस्त्वया । तस्मात्स्वर्गे न ते तुल्यः कश्चिदस्ति नराधिप ।।"},
{"c": "17.3", "n": "21", "i": 73607, "v": "अतस्तवाक्षया लोकाः स्वशरीरेण भारत । प्राप्तोऽसि भरतश्रेष्ठ दिव्यां गतिमनुत्तमाम् ।।"},
{"c": "17.3", "n": "22", "i": 73608, "v": "ततो धर्मश्च शक्रश्च मरुतश्चाश्विनावपि । देवा देवर्षयश्चैव रथमारोप्य पाण्डवम् ।।"},
{"c": "17.3", "n": "23", "i": 73609, "v": "प्रययुः स्वैर्विमानैस्ते सिद्धाः कामविहारिणः । सर्वे विरजसः पुण्याः पुण्यवाग्बुद्धिकर्मिणः ।।"},
{"c": "17.3", "n": "24", "i": 73610, "v": "स तं रथं समास्थाय राजा कुरुकुलोद्वहः । ऊर्ध्वमाचक्रमे शीघ्रं तेजसावृत्य रोदसी ।।"},
{"c": "17.3", "n": "25", "i": 73611, "v": "ततो देवनिकायस्थो नारदः सर्वलोकवित् । उवाचोच्चैस्तदा वाक्यं बृहद्वादी बृहत्तपाः ।।"},
{"c": "17.3", "n": "26", "i": 73612, "v": "येऽपि राजर्षयः सर्वे ते चापि समुपस्थिताः । कीर्तिं प्रच्छाद्य तेषां वै कुरुराजोऽधितिष्ठति ।।"},
{"c": "17.3", "n": "27", "i": 73613, "v": "लोकानावृत्य यशसा तेजसा वृत्तसंपदा । स्वशरीरेण संप्राप्तं नान्यं शुश्रुम पाण्डवात् ।।"},
{"c": "17.3", "n": "28", "i": 73614, "v": "नारदस्य वचः श्रुत्वा राजा वचनमब्रवीत् । देवानामन्त्र्य धर्मात्मा स्वपक्षांश्चैव पार्थिवान् ।।"},
{"c": "17.3", "n": "29", "i": 73615, "v": "शुभं वा यदि वा पापं भ्रातॄणां स्थानमद्य मे । तदेव प्राप्तुमिच्छामि लोकानन्यान्न कामये ।।"},
{"c": "17.3", "n": "30", "i": 73616, "v": "राज्ञस्तु वचनं श्रुत्वा देवराजः पुरंदरः । आनृशंस्यसमायुक्तं प्रत्युवाच युधिष्ठिरम् ।।"},
{"c": "17.3", "n": "31", "i": 73617, "v": "स्थानेऽस्मिन्वस राजेन्द्र कर्मभिर्निर्जिते शुभैः । किं त्वं मानुष्यकं स्नेहमद्यापि परिकर्षसि ।।"},
{"c": "17.3", "n": "32", "i": 73618, "v": "सिद्धिं प्राप्तोऽसि परमां यथा नान्यः पुमान्क्वचित् । नैव ते भ्रातरः स्थानं संप्राप्ताः कुरुनन्दन ।।"},
{"c": "17.3", "n": "33", "i": 73619, "v": "अद्यापि मानुषो भावः स्पृशते त्वां नराधिप । स्वर्गोऽयं पश्य देवर्षीन्सिद्धांश्च त्रिदिवालयान् ।।"},
{"c": "17.3", "n": "34", "i": 73620, "v": "युधिष्ठिरस्तु देवेन्द्रमेवंवादिनमीश्वरम् । पुनरेवाब्रवीद्धीमानिदं वचनमर्थवत् ।।"},
{"c": "17.3", "n": "35", "i": 73621, "v": "तैर्विना नोत्सहे वस्तुमिह दैत्यनिबर्हण । गन्तुमिच्छामि तत्राहं यत्र मे भ्रातरो गताः ।।"},
{"c": "17.3", "n": "36", "i": 73622, "v": "यत्र सा बृहती श्यामा बुद्धिसत्त्वगुणान्विता । द्रौपदी योषितां श्रेष्ठा यत्र चैव प्रिया मम ।।"},
{"c": "18.1", "t": "जनमेजय उवाच ।"},
{"c": "18.1", "n": "1", "i": 73623, "v": "स्वर्गं त्रिविष्टपं प्राप्य मम पूर्वपितामहाः । पाण्डवा धार्तराष्ट्राश्च कानि स्थानानि भेजिरे ।।"},
{"c": "18.1", "n": "2", "i": 73624, "v": "एतदिच्छाम्यहं श्रोतुं सर्वविच्चासि मे मतः । महर्षिणाभ्यनुज्ञातो व्यासेनाद्भुतकर्मणा ।।"},
{"c": "18.1", "t": "वैशंपायन उवाच ।"},
{"c": "18.1", "n": "3", "i": 73625, "v": "स्वर्गं त्रिविष्टपं प्राप्य तव पूर्वपितामहाः । युधिष्ठिरप्रभृतयो यदकुर्वत तच्छृणु ।।"},
{"c": "18.1", "n": "4", "i": 73626, "v": "स्वर्गं त्रिविष्टपं प्राप्य धर्मराजो युधिष्ठिरः । दुर्योधनं श्रिया जुष्टं ददर्शासीनमासने ।।"},
{"c": "18.1", "n": "5", "i": 73627, "v": "भ्राजमानमिवादित्यं वीरलक्ष्म्याभिसंवृतम् । देवैर्भ्राजिष्णुभिः साध्यैः सहितं पुण्यकर्मभिः ।।"},
{"c": "18.1", "n": "6", "i": 73628, "v": "ततो युधिष्ठिरो दृष्ट्वा दुर्योधनममर्षितः । सहसा संनिवृत्तोऽभूच्छ्रियं दृष्ट्वा सुयोधने ।।"},
{"c": "18.1", "n": "7", "i": 73629, "v": "ब्रुवन्नुच्चैर्वचस्तान्वै नाहं दुर्योधनेन वै । सहितः कामये लोकाँल्लुब्धेनादीर्घदर्शिना ।।"},
{"c": "18.1", "n": "8", "i": 73630, "v": "यत्कृते पृथिवी सर्वा सुहृदो बान्धवास्तथा । हतास्माभिः प्रसह्याजौ क्लिष्टैः पूर्वं महावने ।।"},
{"c": "18.1", "n": "9", "i": 73631, "v": "द्रौपदी च सभामध्ये पाञ्चाली धर्मचारिणी । परिक्लिष्टानवद्याङ्गी पत्नी नो गुरुसंनिधौ ।।"},
{"c": "18.1", "n": "10", "i": 73632, "v": "स्वस्ति देवा न मे कामः सुयोधनमुदीक्षितुम् । तत्राहं गन्तुमिच्छामि यत्र ते भ्रातरो मम ।।"},
{"c": "18.1", "n": "11", "i": 73633, "v": "मैवमित्यब्रवीत्तं तु नारदः प्रहसन्निव । स्वर्गे निवासो राजेन्द्र विरुद्धं चापि नश्यति ।।"},
{"c": "18.1", "n": "12", "i": 73634, "v": "युधिष्ठिर महाबाहो मैवं वोचः कथंचन । दुर्योधनं प्रति नृपं शृणु चेदं वचो मम ।।"},
{"c": "18.1", "n": "13", "i": 73635, "v": "एष दुर्योधनो राजा पूज्यते त्रिदशैः सह । सद्भिश्च राजप्रवरैर्य इमे स्वर्गवासिनः ।।"},
{"c": "18.1", "n": "14", "i": 73636, "v": "वीरलोकगतिं प्राप्तो युद्धे हुत्वात्मनस्तनुम् । यूयं सर्वे सुरसमा येन युद्धे समासिताः ।।"},
{"c": "18.1", "n": "15", "i": 73637, "v": "स एष क्षत्रधर्मेण स्थानमेतदवाप्तवान् । भये महति योऽभीतो बभूव पृथिवीपतिः ।।"},
{"c": "18.1", "n": "16", "i": 73638, "v": "न तन्मनसि कर्तव्यं पुत्र यद्द्यूतकारितम् । द्रौपद्याश्च परिक्लेशं न चिन्तयितुमर्हसि ।।"},
{"c": "18.1", "n": "17", "i": 73639, "v": "ये चान्येऽपि परिक्लेशा युष्माकं द्यूतकारिताः । संग्रामेष्वथ वान्यत्र न तान्संस्मर्तुमर्हसि ।।"},
{"c": "18.1", "n": "18", "i": 73640, "v": "समागच्छ यथान्यायं राज्ञा दुर्योधनेन वै । स्वर्गोऽयं नेह वैराणि भवन्ति मनुजाधिप ।।"},
{"c": "18.1", "n": "19", "i": 73641, "v": "नारदेनैवमुक्तस्तु कुरुराजो युधिष्ठिरः । भ्रातॄन्पप्रच्छ मेधावी वाक्यमेतदुवाच ह ।।"},
{"c": "18.1", "n": "20", "i": 73642, "v": "यदि दुर्योधनस्यैते वीरलोकाः सनातनाः । अधर्मज्ञस्य पापस्य पृथिवीसुहृदद्रुहः ।।"},
{"c": "18.1", "n": "21", "i": 73643, "v": "यत्कृते पृथिवी नष्टा सहया सरथद्विपा । वयं च मन्युना दग्धा वैरं प्रतिचिकीर्षवः ।।"},
{"c": "18.1", "n": "22", "i": 73644, "v": "ये ते वीरा महात्मानो भ्रातरो मे महाव्रताः । सत्यप्रतिज्ञा लोकस्य शूरा वै सत्यवादिनः ।।"},
{"c": "18.1", "n": "23", "i": 73645, "v": "तेषामिदानीं के लोका द्रष्टुमिच्छामि तानहम् । कर्णं चैव महात्मानं कौन्तेयं सत्यसंगरम् ।।"},
{"c": "18.1", "n": "24", "i": 73646, "v": "धृष्टद्युम्नं सात्यकिं च धृष्टद्युम्नस्य चात्मजान् । ये च शस्त्रैर्वधं प्राप्ताः क्षत्रधर्मेण पार्थिवाः ।।"},
{"c": "18.1", "n": "25", "i": 73647, "v": "क्व नु ते पार्थिवा ब्रह्मन्नैतान्पश्यामि नारद । विराटद्रुपदौ चैव धृष्टकेतुमुखांश्च तान् ।।"},
{"c": "18.1", "n": "26", "i": 73648, "v": "शिखण्डिनं च पाञ्चाल्यं द्रौपदेयांश्च सर्वशः । अभिमन्युं च दुर्धर्षं द्रष्टुमिच्छामि नारद ।।"},
{"c": "18.2", "t": "युधिष्ठिर उवाच ।"},
{"c": "18.2", "n": "1", "i": 73649, "v": "नेह पश्यामि विबुधा राधेयममितौजसम् । भ्रातरौ च महात्मानौ युधामन्यूत्तमौजसौ ।।"},
{"c": "18.2", "n": "2", "i": 73650, "v": "जुहुवुर्ये शरीराणि रणवह्नौ महारथाः । राजानो राजपुत्राश्च ये मदर्थे हता रणे ।।"},
{"c": "18.2", "n": "3", "i": 73651, "v": "क्व ते महारथाः सर्वे शार्दूलसमविक्रमाः । तैरप्ययं जितो लोकः कच्चित्पुरुषसत्तमैः ।।"},
{"c": "18.2", "n": "4", "i": 73652, "v": "यदि लोकानिमान्प्राप्तास्ते च सर्वे महारथाः । स्थितं वित्त हि मां देवाः सहितं तैर्महात्मभिः ।।"},
{"c": "18.2", "n": "5", "i": 73653, "v": "कच्चिन्न तैरवाप्तोऽयं नृपैर्लोकोऽक्षयः शुभः । न तैरहं विना वत्स्ये ज्ञातिभिर्भ्रातृभिस्तथा ।।"},
{"c": "18.2", "n": "6", "i": 73654, "v": "मातुर्हि वचनं श्रुत्वा तदा सलिलकर्मणि । कर्णस्य क्रियतां तोयमिति तप्यामि तेन वै ।।"},
{"c": "18.2", "n": "7", "i": 73655, "v": "इदं च परितप्यामि पुनः पुनरहं सुराः । यन्मातुः सदृशौ पादौ तस्याहममितौजसः ।।"},
{"c": "18.2", "n": "8", "i": 73656, "v": "दृष्ट्वैव तं नानुगतः कर्णं परबलार्दनम् । न ह्यस्मान्कर्णसहिताञ्जयेच्छक्रोऽपि संयुगे ।।"},
{"c": "18.2", "n": "9", "i": 73657, "v": "तमहं यत्रतत्रस्थं द्रष्टुमिच्छामि सूर्यजम् । अविज्ञातो मया योऽसौ घातितः सव्यसाचिना ।।"},
{"c": "18.2", "n": "10", "i": 73658, "v": "भीमं च भीमविक्रान्तं प्राणेभ्योऽपि प्रियं मम । अर्जुनं चेन्द्रसंकाशं यमौ तौ च यमोपमौ ।।"},
{"c": "18.2", "n": "11", "i": 73659, "v": "द्रष्टुमिच्छामि तां चाहं पाञ्चालीं धर्मचारिणीम् । न चेह स्थातुमिच्छामि सत्यमेतद्ब्रवीमि वः ।।"},
{"c": "18.2", "n": "12", "i": 73660, "v": "किं मे भ्रातृविहीनस्य स्वर्गेण सुरसत्तमाः । यत्र ते स मम स्वर्गो नायं स्वर्गो मतो मम ।।"},
{"c": "18.2", "t": "देवा ऊचुः ।"},
{"c": "18.2", "n": "13", "i": 73661, "v": "यदि वै तत्र ते श्रद्धा गम्यतां पुत्र माचिरम् । प्रिये हि तव वर्तामो देवराजस्य शासनात् ।।"},
{"c": "18.2", "t": "वैशंपायन उवाच ।"},
{"c": "18.2", "n": "14", "i": 73662, "v": "इत्युक्त्वा तं ततो देवा देवदूतमुपादिशन् । युधिष्ठिरस्य सुहृदो दर्शयेति परंतप ।।"},
{"c": "18.2", "n": "15", "i": 73663, "v": "ततः कुन्तीसुतो राजा देवदूतश्च जग्मतुः । सहितौ राजशार्दूल यत्र ते पुरुषर्षभाः ।।"},
{"c": "18.2", "n": "16", "i": 73664, "v": "अग्रतो देवदूतस्तु ययौ राजा च पृष्ठतः । पन्थानमशुभं दुर्गं सेवितं पापकर्मभिः ।।"},
{"c": "18.2", "n": "17", "i": 73665, "v": "तमसा संवृतं घोरं केशशैवलशाद्वलम् । युक्तं पापकृतां गन्धैर्मांसशोणितकर्दमम् ।।"},
{"c": "18.2", "n": "18", "i": 73666, "v": "दंशोत्थानं सझिल्लीकं मक्षिकामशकावृतम् । इतश्चेतश्च कुणपैः समन्तात्परिवारितम् ।।"},
{"c": "18.2", "n": "19", "i": 73667, "v": "अस्थिकेशसमाकीर्णं कृमिकीटसमाकुलम् । ज्वलनेन प्रदीप्तेन समन्तात्परिवेष्टितम् ।।"},
{"c": "18.2", "n": "20", "i": 73668, "v": "अयोमुखैश्च काकोलैर्गृध्रैश्च समभिद्रुतम् । सूचीमुखैस्तथा प्रेतैर्विन्ध्यशैलोपमैर्वृतम् ।।"},
{"c": "18.2", "n": "21", "i": 73669, "v": "मेदोरुधिरयुक्तैश्च छिन्नबाहूरुपाणिभिः । निकृत्तोदरपादैश्च तत्र तत्र प्रवेरितैः ।।"},
{"c": "18.2", "n": "22", "i": 73670, "v": "स तत्कुणपदुर्गन्धमशिवं रोमहर्षणम् । जगाम राजा धर्मात्मा मध्ये बहु विचिन्तयन् ।।"},
{"c": "18.2", "n": "23", "i": 73671, "v": "ददर्शोष्णोदकैः पूर्णां नदीं चापि सुदुर्गमाम् । असिपत्रवनं चैव निशितक्षुरसंवृतम् ।।"},
{"c": "18.2", "n": "24", "i": 73672, "v": "करम्भवालुकास्तप्ता आयसीश्च शिलाः पृथक् । लोहकुम्भीश्च तैलस्य क्वाथ्यमानाः समन्ततः ।।"},
{"c": "18.2", "n": "25", "i": 73673, "v": "कूटशाल्मलिकं चापि दुस्पर्शं तीक्ष्णकण्टकम् । ददर्श चापि कौन्तेयो यातनाः पापकर्मिणाम् ।।"},
{"c": "18.2", "n": "26", "i": 73674, "v": "स तं दुर्गन्धमालक्ष्य देवदूतमुवाच ह । कियदध्वानमस्माभिर्गन्तव्यमिदमीदृशम् ।।"},
{"c": "18.2", "n": "27", "i": 73675, "v": "क्व च ते भ्रातरो मह्यं तन्ममाख्यातुमर्हसि । देशोऽयं कश्च देवानामेतदिच्छामि वेदितुम् ।।"},
{"c": "18.2", "n": "28", "i": 73676, "v": "स संनिववृते श्रुत्वा धर्मराजस्य भाषितम् । देवदूतोऽब्रवीच्चैनमेतावद्गमनं तव ।।"},
{"c": "18.2", "n": "29", "i": 73677, "v": "निवर्तितव्यं हि मया तथास्म्युक्तो दिवौकसैः । यदि श्रान्तोऽसि राजेन्द्र त्वमथागन्तुमर्हसि ।।"},
{"c": "18.2", "n": "30", "i": 73678, "v": "युधिष्ठिरस्तु निर्विण्णस्तेन गन्धेन मूर्छितः । निवर्तने धृतमनाः पर्यावर्तत भारत ।।"},
{"c": "18.2", "n": "31", "i": 73679, "v": "स संनिवृत्तो धर्मात्मा दुःखशोकसमन्वितः । शुश्राव तत्र वदतां दीना वाचः समन्ततः ।।"},
{"c": "18.2", "n": "32", "i": 73680, "v": "भो भो धर्मज राजर्षे पुण्याभिजन पाण्डव । अनुग्रहार्थमस्माकं तिष्ठ तावन्मुहूर्तकम् ।।"},
{"c": "18.2", "n": "33", "i": 73681, "v": "आयाति त्वयि दुर्धर्षे वाति पुण्यः समीरणः । तव गन्धानुगस्तात येनास्मान्सुखमागमत् ।।"},
{"c": "18.2", "n": "34", "i": 73682, "v": "ते वयं पार्थ दीर्घस्य कालस्य पुरुषर्षभ । सुखमासादयिष्यामस्त्वां दृष्ट्वा राजसत्तम ।।"},
{"c": "18.2", "n": "35", "i": 73683, "v": "संतिष्ठस्व महाबाहो मुहूर्तमपि भारत । त्वयि तिष्ठति कौरव्य यातनास्मान्न बाधते ।।"},
{"c": "18.2", "n": "36", "i": 73684, "v": "एवं बहुविधा वाचः कृपणा वेदनावताम् । तस्मिन्देशे स शुश्राव समन्ताद्वदतां नृप ।।"},
{"c": "18.2", "n": "37", "i": 73685, "v": "तेषां तद्वचनं श्रुत्वा दयावान्दीनभाषिणाम् । अहो कृच्छ्रमिति प्राह तस्थौ स च युधिष्ठिरः ।।"},
{"c": "18.2", "n": "38", "i": 73686, "v": "स ता गिरः पुरस्ताद्वै श्रुतपूर्वाः पुनः पुनः । ग्लानानां दुःखितानां च नाभ्यजानत पाण्डवः ।।"},
{"c": "18.2", "n": "39", "i": 73687, "v": "अबुध्यमानस्ता वाचो धर्मपुत्रो युधिष्ठिरः । उवाच के भवन्तो वै किमर्थमिह तिष्ठथ ।।"},
{"c": "18.2", "n": "40", "i": 73688, "v": "इत्युक्तास्ते ततः सर्वे समन्तादवभाषिरे । कर्णोऽहं भीमसेनोऽहमर्जुनोऽहमिति प्रभो ।।"},
{"c": "18.2", "n": "41", "i": 73689, "v": "नकुलः सहदेवोऽहं धृष्टद्युम्नोऽहमित्युत । द्रौपदी द्रौपदेयाश्च इत्येवं ते विचुक्रुशुः ।।"},
{"c": "18.2", "n": "42", "i": 73690, "v": "ता वाचः स तदा श्रुत्वा तद्देशसदृशीर्नृप । ततो विममृशे राजा किं न्विदं दैवकारितम् ।।"},
{"c": "18.2", "n": "43", "i": 73691, "v": "किं नु तत्कलुषं कर्म कृतमेभिर्महात्मभिः । कर्णेन द्रौपदेयैर्वा पाञ्चाल्या वा सुमध्यया ।।"},
{"c": "18.2", "n": "44", "i": 73692, "v": "य इमे पापगन्धेऽस्मिन्देशे सन्ति सुदारुणे । न हि जानामि सर्वेषां दुष्कृतं पुण्यकर्मणाम् ।।"},
{"c": "18.2", "n": "45", "i": 73693, "v": "किं कृत्वा धृतराष्ट्रस्य पुत्रो राजा सुयोधनः । तथा श्रिया युतः पापः सह सर्वैः पदानुगैः ।।"},
{"c": "18.2", "n": "46", "i": 73694, "v": "महेन्द्र इव लक्ष्मीवानास्ते परमपूजितः । कस्येदानीं विकारोऽयं यदिमे नरकं गताः ।।"},
{"c": "18.2", "n": "47", "i": 73695, "v": "सर्वधर्मविदः शूराः सत्यागमपरायणाः । क्षात्रधर्मपराः प्राज्ञा यज्वानो भूरिदक्षिणाः ।।"},
{"c": "18.2", "n": "48", "i": 73696, "v": "किं नु सुप्तोऽस्मि जागर्मि चेतयानो न चेतये । अहो चित्तविकारोऽयं स्याद्वा मे चित्तविभ्रमः ।।"},
{"c": "18.2", "n": "49", "i": 73697, "v": "एवं बहुविधं राजा विममर्श युधिष्ठिरः । दुःखशोकसमाविष्टश्चिन्ताव्याकुलितेन्द्रियः ।।"},
{"c": "18.2", "n": "50", "i": 73698, "v": "क्रोधमाहारयच्चैव तीव्रं धर्मसुतो नृपः । देवांश्च गर्हयामास धर्मं चैव युधिष्ठिरः ।।"},
{"c": "18.2", "n": "51", "i": 73699, "v": "स तीव्रगन्धसंतप्तो देवदूतमुवाच ह । गम्यतां भद्र येषां त्वं दूतस्तेषामुपान्तिकम् ।।"},
{"c": "18.2", "n": "52", "i": 73700, "v": "न ह्यहं तत्र यास्यामि स्थितोऽस्मीति निवेद्यताम् । मत्संश्रयादिमे दूत सुखिनो भ्रातरो हि मे ।।"},
{"c": "18.2", "n": "53", "i": 73701, "v": "इत्युक्तः स तदा दूतः पाण्डुपुत्रेण धीमता । जगाम तत्र यत्रास्ते देवराजः शतक्रतुः ।।"},
{"c": "18.2", "n": "54", "i": 73702, "v": "निवेदयामास च तद्धर्मराजचिकीर्षितम् । यथोक्तं धर्मपुत्रेण सर्वमेव जनाधिप ।।"},
{"c": "18.3", "t": "वैशंपायन उवाच ।"},
{"c": "18.3", "n": "1", "i": 73703, "v": "स्थिते मुहूर्तं पार्थे तु धर्मराजे युधिष्ठिरे । आजग्मुस्तत्र कौरव्य देवाः शक्रपुरोगमाः ।।"},
{"c": "18.3", "n": "2", "i": 73704, "v": "स्वयं विग्रहवान्धर्मो राजानं प्रसमीक्षितुम् । तत्राजगाम यत्रासौ कुरुराजो युधिष्ठिरः ।।"},
{"c": "18.3", "n": "3", "i": 73705, "v": "तेषु भास्वरदेहेषु पुण्याभिजनकर्मसु । समागतेषु देवेषु व्यगमत्तत्तमो नृप ।।"},
{"c": "18.3", "n": "4", "i": 73706, "v": "नादृश्यन्त च तास्तत्र यातनाः पापकर्मिणाम् । नदी वैतरणी चैव कूटशाल्मलिना सह ।।"},
{"c": "18.3", "n": "5", "i": 73707, "v": "लोहकुम्भ्यः शिलाश्चैव नादृश्यन्त भयानकाः । विकृतानि शरीराणि यानि तत्र समन्ततः । ददर्श राजा कौन्तेयस्तान्यदृश्यानि चाभवन् ।।"},
{"c": "18.3", "n": "6", "i": 73708, "v": "ततो वायुः सुखस्पर्शः पुण्यगन्धवहः शिवः । ववौ देवसमीपस्थः शीतलोऽतीव भारत ।।"},
{"c": "18.3", "n": "7", "i": 73709, "v": "मरुतः सह शक्रेण वसवश्चाश्विनौ सह । साध्या रुद्रास्तथादित्या ये चान्येऽपि दिवौकसः ।।"},
{"c": "18.3", "n": "8", "i": 73710, "v": "सर्वे तत्र समाजग्मुः सिद्धाश्च परमर्षयः । यत्र राजा महातेजा धर्मपुत्रः स्थितोऽभवत् ।।"},
{"c": "18.3", "n": "9", "i": 73711, "v": "ततः शक्रः सुरपतिः श्रिया परमया युतः । युधिष्ठिरमुवाचेदं सान्त्वपूर्वमिदं वचः ।।"},
{"c": "18.3", "n": "10", "i": 73712, "v": "युधिष्ठिर महाबाहो प्रीता देवगणास्तव । एह्येहि पुरुषव्याघ्र कृतमेतावता विभो । सिद्धिः प्राप्ता त्वया राजँल्लोकाश्चाप्यक्षयास्तव ।।"},
{"c": "18.3", "n": "11", "i": 73713, "v": "न च मन्युस्त्वया कार्यः शृणु चेदं वचो मम । अवश्यं नरकस्तात द्रष्टव्यः सर्वराजभिः ।।"},
{"c": "18.3", "n": "12", "i": 73714, "v": "शुभानामशुभानां च द्वौ राशी पुरुषर्षभ । यः पूर्वं सुकृतं भुङ्क्ते पश्चान्निरयमेति सः । पूर्वं नरकभाग्यस्तु पश्चात्स्वर्गमुपैति सः ।।"},
{"c": "18.3", "n": "13", "i": 73715, "v": "भूयिष्ठं पापकर्मा यः स पूर्वं स्वर्गमश्नुते । तेन त्वमेवं गमितो मया श्रेयोर्थिना नृप ।।"},
{"c": "18.3", "n": "14", "i": 73716, "v": "व्याजेन हि त्वया द्रोण उपचीर्णः सुतं प्रति । व्याजेनैव ततो राजन्दर्शितो नरकस्तव ।।"},
{"c": "18.3", "n": "15", "i": 73717, "v": "यथैव त्वं तथा भीमस्तथा पार्थो यमौ तथा । द्रौपदी च तथा कृष्णा व्याजेन नरकं गताः ।।"},
{"c": "18.3", "n": "16", "i": 73718, "v": "आगच्छ नरशार्दूल मुक्तास्ते चैव किल्बिषात् । स्वपक्षाश्चैव ये तुभ्यं पार्थिवा निहता रणे । सर्वे स्वर्गमनुप्राप्तास्तान्पश्य पुरुषर्षभ ।।"},
{"c": "18.3", "n": "17", "i": 73719, "v": "कर्णश्चैव महेष्वासः सर्वशस्त्रभृतां वरः । स गतः परमां सिद्धिं यदर्थं परितप्यसे ।।"},
{"c": "18.3", "n": "18", "i": 73720, "v": "तं पश्य पुरुषव्याघ्रमादित्यतनयं विभो । स्वस्थानस्थं महाबाहो जहि शोकं नरर्षभ ।।"},
{"c": "18.3", "n": "19", "i": 73721, "v": "भ्रातॄंश्चान्यांस्तथा पश्य स्वपक्षांश्चैव पार्थिवान् । स्वं स्वं स्थानमनुप्राप्तान्व्येतु ते मानसो ज्वरः ।।"},
{"c": "18.3", "n": "20", "i": 73722, "v": "अनुभूय पूर्वं त्वं कृच्छ्रमितः प्रभृति कौरव । विहरस्व मया सार्धं गतशोको निरामयः ।।"},
{"c": "18.3", "n": "21", "i": 73723, "v": "कर्मणां तात पुण्यानां जितानां तपसा स्वयम् । दानानां च महाबाहो फलं प्राप्नुहि पाण्डव ।।"},
{"c": "18.3", "n": "22", "i": 73724, "v": "अद्य त्वां देवगन्धर्वा दिव्याश्चाप्सरसो दिवि । उपसेवन्तु कल्याणं विरजोम्बरवाससः ।।"},
{"c": "18.3", "n": "23", "i": 73725, "v": "राजसूयजिताँल्लोकानश्वमेधाभिवर्धितान् । प्राप्नुहि त्वं महाबाहो तपसश्च फलं महत् ।।"},
{"c": "18.3", "n": "24", "i": 73726, "v": "उपर्युपरि राज्ञां हि तव लोका युधिष्ठिर । हरिश्चन्द्रसमाः पार्थ येषु त्वं विहरिष्यसि ।।"},
{"c": "18.3", "n": "25", "i": 73727, "v": "मान्धाता यत्र राजर्षिर्यत्र राजा भगीरथः । दौःषन्तिर्यत्र भरतस्तत्र त्वं विहरिष्यसि ।।"},
{"c": "18.3", "n": "26", "i": 73728, "v": "एषा देवनदी पुण्या पार्थ त्रैलोक्यपावनी । आकाशगङ्गा राजेन्द्र तत्राप्लुत्य गमिष्यसि ।।"},
{"c": "18.3", "n": "27", "i": 73729, "v": "अत्र स्नातस्य ते भावो मानुषो विगमिष्यति । गतशोको निरायासो मुक्तवैरो भविष्यसि ।।"},
{"c": "18.3", "n": "28", "i": 73730, "v": "एवं ब्रुवति देवेन्द्रे कौरवेन्द्रं युधिष्ठिरम् । धर्मो विग्रहवान्साक्षादुवाच सुतमात्मनः ।।"},
{"c": "18.3", "n": "29", "i": 73731, "v": "भो भो राजन्महाप्राज्ञ प्रीतोऽस्मि तव पुत्रक । मद्भक्त्या सत्यवाक्येन क्षमया च दमेन च ।।"},
{"c": "18.3", "n": "30", "i": 73732, "v": "एषा तृतीया जिज्ञासा तव राजन्कृता मया । न शक्यसे चालयितुं स्वभावात्पार्थ हेतुभिः ।।"},
{"c": "18.3", "n": "31", "i": 73733, "v": "पूर्वं परीक्षितो हि त्वमासीर्द्वैतवनं प्रति । अरणीसहितस्यार्थे तच्च निस्तीर्णवानसि ।।"},
{"c": "18.3", "n": "32", "i": 73734, "v": "सोदर्येषु विनष्टेषु द्रौपद्यां तत्र भारत । श्वरूपधारिणा पुत्र पुनस्त्वं मे परीक्षितः ।।"},
{"c": "18.3", "n": "33", "i": 73735, "v": "इदं तृतीयं भ्रातॄणामर्थे यत्स्थातुमिच्छसि । विशुद्धोऽसि महाभाग सुखी विगतकल्मषः ।।"},
{"c": "18.3", "n": "34", "i": 73736, "v": "न च ते भ्रातरः पार्थ नरकस्था विशां पते । मायैषा देवराजेन महेन्द्रेण प्रयोजिता ।।"},
{"c": "18.3", "n": "35", "i": 73737, "v": "अवश्यं नरकस्तात द्रष्टव्यः सर्वराजभिः । ततस्त्वया प्राप्तमिदं मुहूर्तं दुःखमुत्तमम् ।।"},
{"c": "18.3", "n": "36", "i": 73738, "v": "न सव्यसाची भीमो वा यमौ वा पुरुषर्षभौ । कर्णो वा सत्यवाक्शूरो नरकार्हाश्चिरं नृप ।।"},
{"c": "18.3", "n": "37", "i": 73739, "v": "न कृष्णा राजपुत्री च नरकार्हा युधिष्ठिर । एह्येहि भरतश्रेष्ठ पश्य गङ्गां त्रिलोकगाम् ।।"},
{"c": "18.3", "n": "38", "i": 73740, "v": "एवमुक्तः स राजर्षिस्तव पूर्वपितामहः । जगाम सह धर्मेण सर्वैश्च त्रिदशालयैः ।।"},
{"c": "18.3", "n": "39", "i": 73741, "v": "गङ्गां देवनदीं पुण्यां पावनीमृषिसंस्तुताम् । अवगाह्य तु तां राजा तनुं तत्याज मानुषीम् ।।"},
{"c": "18.3", "n": "40", "i": 73742, "v": "ततो दिव्यवपुर्भूत्वा धर्मराजो युधिष्ठिरः । निर्वैरो गतसंतापो जले तस्मिन्समाप्लुतः ।।"},
{"c": "18.3", "n": "41", "i": 73743, "v": "ततो ययौ वृतो देवैः कुरुराजो युधिष्ठिरः । धर्मेण सहितो धीमान्स्तूयमानो महर्षिभिः ।।"},
{"c": "18.4", "t": "वैशंपायन उवाच ।"},
{"c": "18.4", "n": "1", "i": 73744, "v": "ततो युधिष्ठिरो राजा देवैः सर्षिमरुद्गणैः । पूज्यमानो ययौ तत्र यत्र ते कुरुपुंगवाः ।।"},
{"c": "18.4", "n": "2", "i": 73745, "v": "ददर्श तत्र गोविन्दं ब्राह्मेण वपुषान्वितम् । तेनैव दृष्टपूर्वेण सादृश्येनोपसूचितम् ।।"},
{"c": "18.4", "n": "3", "i": 73746, "v": "दीप्यमानं स्ववपुषा दिव्यैरस्त्रैरुपस्थितम् । चक्रप्रभृतिभिर्घोरैर्दिव्यैः पुरुषविग्रहैः । उपास्यमानं वीरेण फल्गुनेन सुवर्चसा ।।"},
{"c": "18.4", "n": "4", "i": 73747, "v": "अपरस्मिन्नथोद्देशे कर्णं शस्त्रभृतां वरम् । द्वादशादित्यसहितं ददर्श कुरुनन्दनः ।।"},
{"c": "18.4", "n": "5", "i": 73748, "v": "अथापरस्मिन्नुद्देशे मरुद्गणवृतं प्रभुम् । भीमसेनमथापश्यत्तेनैव वपुषान्वितम् ।।"},
{"c": "18.4", "n": "6", "i": 73749, "v": "अश्विनोस्तु तथा स्थाने दीप्यमानौ स्वतेजसा । नकुलं सहदेवं च ददर्श कुरुनन्दनः ।।"},
{"c": "18.4", "n": "7", "i": 73750, "v": "तथा ददर्श पाञ्चालीं कमलोत्पलमालिनीम् । वपुषा स्वर्गमाक्रम्य तिष्ठन्तीमर्कवर्चसम् ।।"},
{"c": "18.4", "n": "8", "i": 73751, "v": "अथैनां सहसा राजा प्रष्टुमैच्छद्युधिष्ठिरः । ततोऽस्य भगवानिन्द्रः कथयामास देवराट् ।।"},
{"c": "18.4", "n": "9", "i": 73752, "v": "श्रीरेषा द्रौपदीरूपा त्वदर्थे मानुषं गता । अयोनिजा लोककान्ता पुण्यगन्धा युधिष्ठिर ।।"},
{"c": "18.4", "n": "10", "i": 73753, "v": "द्रुपदस्य कुले जाता भवद्भिश्चोपजीविता । रत्यर्थं भवतां ह्येषा निर्मिता शूलपाणिना ।।"},
{"c": "18.4", "n": "11", "i": 73754, "v": "एते पञ्च महाभागा गन्धर्वाः पावकप्रभाः । द्रौपद्यास्तनया राजन्युष्माकममितौजसः ।।"},
{"c": "18.4", "n": "12", "i": 73755, "v": "पश्य गन्धर्वराजानं धृतराष्ट्रं मनीषिणम् । एनं च त्वं विजानीहि भ्रातरं पूर्वजं पितुः ।।"},
{"c": "18.4", "n": "13", "i": 73756, "v": "अयं ते पूर्वजो भ्राता कौन्तेयः पावकद्युतिः । सूर्यपुत्रोऽग्रजः श्रेष्ठो राधेय इति विश्रुतः । आदित्यसहितो याति पश्यैनं पुरुषर्षभ ।।"},
{"c": "18.4", "n": "14", "i": 73757, "v": "साध्यानामथ देवानां वसूनां मरुतामपि । गणेषु पश्य राजेन्द्र वृष्ण्यन्धकमहारथान् । सात्यकिप्रमुखान्वीरान्भोजांश्चैव महारथान् ।।"},
{"c": "18.4", "n": "15", "i": 73758, "v": "सोमेन सहितं पश्य सौभद्रमपराजितम् । अभिमन्युं महेष्वासं निशाकरसमद्युतिम् ।।"},
{"c": "18.4", "n": "16", "i": 73759, "v": "एष पाण्डुर्महेष्वासः कुन्त्या माद्र्या च संगतः । विमानेन सदाभ्येति पिता तव ममान्तिकम् ।।"},
{"c": "18.4", "n": "17", "i": 73760, "v": "वसुभिः सहितं पश्य भीष्मं शांतनवं नृपम् । द्रोणं बृहस्पतेः पार्श्वे गुरुमेनं निशामय ।।"},
{"c": "18.4", "n": "18", "i": 73761, "v": "एते चान्ये महीपाला योधास्तव च पाण्डव । गन्धर्वैः सहिता यान्ति यक्षैः पुण्यजनैस्तथा ।।"},
{"c": "18.4", "n": "19", "i": 73762, "v": "गुह्यकानां गतिं चापि केचित्प्राप्ता नृसत्तमाः । त्यक्त्वा देहं जितस्वर्गाः पुण्यवाग्बुद्धिकर्मभिः ।।"},
{"c": "18.5", "t": "जनमेजय उवाच ।"},
{"c": "18.5", "n": "1", "i": 73763, "v": "भीष्मद्रोणौ महात्मानौ धृतराष्ट्रश्च पार्थिवः । विराटद्रुपदौ चोभौ शङ्खश्चैवोत्तरस्तथा ।।"},
{"c": "18.5", "n": "2", "i": 73764, "v": "धृष्टकेतुर्जयत्सेनो राजा चैव स सत्यजित् । दुर्योधनसुताश्चैव शकुनिश्चैव सौबलः ।।"},
{"c": "18.5", "n": "3", "i": 73765, "v": "कर्णपुत्राश्च विक्रान्ता राजा चैव जयद्रथः । घटोत्कचादयश्चैव ये चान्ये नानुकीर्तिताः ।।"},
{"c": "18.5", "n": "4", "i": 73766, "v": "ये चान्ये कीर्तितास्तत्र राजानो दीप्तमूर्तयः । स्वर्गे कालं कियन्तं ते तस्थुस्तदपि शंस मे ।।"},
{"c": "18.5", "n": "5", "i": 73767, "v": "आहोस्विच्छाश्वतं स्थानं तेषां तत्र द्विजोत्तम । अन्ते वा कर्मणः कां ते गतिं प्राप्ता नरर्षभाः । एतदिच्छाम्यहं श्रोतुं प्रोच्यमानं त्वया द्विज ।।"},
{"c": "18.5", "t": "सूत उवाच ।"},
{"c": "18.5", "n": "6", "i": 73768, "v": "इत्युक्तः स तु विप्रर्षिरनुज्ञातो महात्मना । व्यासेन तस्य नृपतेराख्यातुमुपचक्रमे ।।"},
{"c": "18.5", "t": "वैशंपायन उवाच ।"},
{"c": "18.5", "n": "7", "i": 73769, "v": "गन्तव्यं कर्मणामन्ते सर्वेण मनुजाधिप । शृणु गुह्यमिदं राजन्देवानां भरतर्षभ । यदुवाच महातेजा दिव्यचक्षुः प्रतापवान् ।।"},
{"c": "18.5", "n": "8", "i": 73770, "v": "मुनिः पुराणः कौरव्य पाराशर्यो महाव्रतः । अगाधबुद्धिः सर्वज्ञो गतिज्ञः सर्वकर्मणाम् ।।"},
{"c": "18.5", "n": "9", "i": 73771, "v": "वसूनेव महातेजा भीष्मः प्राप महाद्युतिः । अष्टावेव हि दृश्यन्ते वसवो भरतर्षभ ।।"},
{"c": "18.5", "n": "10", "i": 73772, "v": "बृहस्पतिं विवेशाथ द्रोणो ह्यङ्गिरसां वरम् । कृतवर्मा तु हार्दिक्यः प्रविवेश मरुद्गणम् ।।"},
{"c": "18.5", "n": "11", "i": 73773, "v": "सनत्कुमारं प्रद्युम्नः प्रविवेश यथागतम् । धृतराष्ट्रो धनेशस्य लोकान्प्राप दुरासदान् ।।"},
{"c": "18.5", "n": "12", "i": 73774, "v": "धृतराष्ट्रेण सहिता गान्धारी च यशस्विनी । पत्नीभ्यां सहितः पाण्डुर्महेन्द्रसदनं ययौ ।।"},
{"c": "18.5", "n": "13", "i": 73775, "v": "विराटद्रुपदौ चोभौ धृष्टकेतुश्च पार्थिवः । निशठाक्रूरसाम्बाश्च भानुः कम्पो विडूरथः ।।"},
{"c": "18.5", "n": "14", "i": 73776, "v": "भूरिश्रवाः शलश्चैव भूरिश्च पृथिवीपतिः । उग्रसेनस्तथा कंसो वसुदेवश्च वीर्यवान् ।।"},
{"c": "18.5", "n": "15", "i": 73777, "v": "उत्तरश्च सह भ्रात्रा शङ्खेन नरपुंगवः । विश्वेषां देवतानां ते विविशुर्नरसत्तमाः ।।"},
{"c": "18.5", "n": "16", "i": 73778, "v": "वर्चा नाम महातेजाः सोमपुत्रः प्रतापवान् । सोऽभिमन्युर्नृसिंहस्य फल्गुनस्य सुतोऽभवत् ।।"},
{"c": "18.5", "n": "17", "i": 73779, "v": "स युद्ध्वा क्षत्रधर्मेण यथा नान्यः पुमान्क्वचित् । विवेश सोमं धर्मात्मा कर्मणोऽन्ते महारथः ।।"},
{"c": "18.5", "n": "18", "i": 73780, "v": "आविवेश रविं कर्णः पितरं पुरुषर्षभ । द्वापरं शकुनिः प्राप धृष्टद्युम्नस्तु पावकम् ।।"},
{"c": "18.5", "n": "19", "i": 73781, "v": "धृतराष्ट्रात्मजाः सर्वे यातुधाना बलोत्कटाः । ऋद्धिमन्तो महात्मानः शस्त्रपूता दिवं गताः । धर्ममेवाविशत्क्षत्ता राजा चैव युधिष्ठिरः ।।"},
{"c": "18.5", "n": "20", "i": 73782, "v": "अनन्तो भगवान्देवः प्रविवेश रसातलम् । पितामहनियोगाद्धि यो योगाद्गामधारयत् ।।"},
{"c": "18.5", "n": "21", "i": 73783, "v": "षोडशस्त्रीसहस्राणि वासुदेवपरिग्रहः । न्यमज्जन्त सरस्वत्यां कालेन जनमेजय । ताश्चाप्यप्सरसो भूत्वा वासुदेवमुपागमन् ।।"},
{"c": "18.5", "n": "22", "i": 73784, "v": "हतास्तस्मिन्महायुद्धे ये वीरास्तु महारथाः । घटोत्कचादयः सर्वे देवान्यक्षांश्च भेजिरे ।।"},
{"c": "18.5", "n": "23", "i": 73785, "v": "दुर्योधनसहायाश्च राक्षसाः परिकीर्तिताः । प्राप्तास्ते क्रमशो राजन्सर्वलोकाननुत्तमान् ।।"},
{"c": "18.5", "n": "24", "i": 73786, "v": "भवनं च महेन्द्रस्य कुबेरस्य च धीमतः । वरुणस्य तथा लोकान्विविशुः पुरुषर्षभाः ।।"},
{"c": "18.5", "n": "25", "i": 73787, "v": "एतत्ते सर्वमाख्यातं विस्तरेण महाद्युते । कुरूणां चरितं कृत्स्नं पाण्डवानां च भारत ।।"},
{"c": "18.5", "t": "सूत उवाच ।"},
{"c": "18.5", "n": "26", "i": 73788, "v": "एतच्छ्रुत्वा द्विजश्रेष्ठात्स राजा जनमेजयः । विस्मितोऽभवदत्यर्थं यज्ञकर्मान्तरेष्वथ ।।"},
{"c": "18.5", "n": "27", "i": 73789, "v": "ततः समापयामासुः कर्म तत्तस्य याजकाः । आस्तीकश्चाभवत्प्रीतः परिमोक्ष्य भुजंगमान् ।।"},
{"c": "18.5", "n": "28", "i": 73790, "v": "ततो द्विजातीन्सर्वांस्तान्दक्षिणाभिरतोषयत् । पूजिताश्चापि ते राज्ञा ततो जग्मुर्यथागतम् ।।"},
{"c": "18.5", "n": "29", "i": 73791, "v": "विसर्जयित्वा विप्रांस्तान्राजापि जनमेजयः । ततस्तक्षशिलायाः स पुनरायाद्गजाह्वयम् ।।"},
{"c": "18.5", "n": "30", "i": 73792, "v": "एतत्ते सर्वमाख्यातं वैशंपायनकीर्तितम् । व्यासाज्ञया समाख्यातं सर्पसत्रे नृपस्य ह ।।"},
{"c": "18.5", "n": "31", "i": 73793, "v": "पुण्योऽयमितिहासाख्यः पवित्रं चेदमुत्तमम् । कृष्णेन मुनिना विप्र नियतं सत्यवादिना ।।"},
{"c": "18.5", "n": "32", "i": 73794, "v": "सर्वज्ञेन विधिज्ञेन धर्मज्ञानवता सता । अतीन्द्रियेण शुचिना तपसा भावितात्मना ।।"},
{"c": "18.5", "n": "33", "i": 73795, "v": "ऐश्वर्ये वर्तता चैव सांख्ययोगविदा तथा । नैकतन्त्रविबुद्धेन दृष्ट्वा दिव्येन चक्षुषा ।।"},
{"c": "18.5", "n": "34", "i": 73796, "v": "कीर्तिं प्रथयता लोके पाण्डवानां महात्मनाम् । अन्येषां क्षत्रियाणां च भूरिद्रविणतेजसाम् ।।"},
{"c": "18.5", "n": "35", "i": 73797, "v": "य इदं श्रावयेद्विद्वान्सदा पर्वणि पर्वणि । धूतपाप्मा जितस्वर्गो ब्रह्मभूयाय गच्छति ।।"},
{"c": "18.5", "n": "36", "i": 73798, "v": "यश्चेदं श्रावयेच्छ्राद्धे ब्राह्मणान्पादमन्ततः । अक्षय्यमन्नपानं वै पितॄंस्तस्योपतिष्ठते ।।"},
{"c": "18.5", "n": "37", "i": 73799, "v": "अह्ना यदेनः कुरुते इन्द्रियैर्मनसापि वा । महाभारतमाख्याय पश्चात्संध्यां प्रमुच्यते ।।"},
{"c": "18.5", "n": "38", "i": 73800, "v": "धर्मे चार्थे च कामे च मोक्षे च भरतर्षभ । यदिहास्ति तदन्यत्र यन्नेहास्ति न तत्क्वचित् ।।"},
{"c": "18.5", "n": "39", "i": 73801, "v": "जयो नामेतिहासोऽयं श्रोतव्यो भूतिमिच्छता । राज्ञा राजसुतैश्चापि गर्भिण्या चैव योषिता ।।"},
{"c": "18.5", "n": "40", "i": 73802, "v": "स्वर्गकामो लभेत्स्वर्गं जयकामो लभेज्जयम् । गर्भिणी लभते पुत्रं कन्यां वा बहुभागिनीम् ।।"},
{"c": "18.5", "n": "41", "i": 73803, "v": "अनागतं त्रिभिर्वर्षैः कृष्णद्वैपायनः प्रभुः । संदर्भं भारतस्यास्य कृतवान्धर्मकाम्यया ।।"},
{"c": "18.5", "n": "42", "i": 73804, "v": "नारदोऽश्रावयद्देवानसितो देवलः पितॄन् । रक्षो यक्षाञ्शुको मर्त्यान्वैशंपायन एव तु ।।"},
{"c": "18.5", "n": "43", "i": 73805, "v": "इतिहासमिमं पुण्यं महार्थं वेदसंमितम् । श्रावयेद्यस्तु वर्णांस्त्रीन्कृत्वा ब्राह्मणमग्रतः ।।"},
{"c": "18.5", "n": "44", "i": 73806, "v": "स नरः पापनिर्मुक्तः कीर्तिं प्राप्येह शौनक । गच्छेत्परमिकां सिद्धिमत्र मे नास्ति संशयः ।।"},
{"c": "18.5", "n": "45", "i": 73807, "v": "भारताध्ययनात्पुण्यादपि पादमधीयतः । श्रद्दधानस्य पूयन्ते सर्वपापान्यशेषतः ।।"},
{"c": "18.5", "n": "46", "i": 73808, "v": "महर्षिर्भगवान्व्यासः कृत्वेमां संहितां पुरा । श्लोकैश्चतुर्भिर्भगवान्पुत्रमध्यापयच्छुकम् ।।"},
{"c": "18.5", "n": "47", "i": 73809, "v": "मातापितृसहस्राणि पुत्रदारशतानि च । संसारेष्वनुभूतानि यान्ति यास्यन्ति चापरे ।।"},
{"c": "18.5", "n": "48", "i": 73810, "v": "हर्षस्थानसहस्राणि भयस्थानशतानि च । दिवसे दिवसे मूढमाविशन्ति न पण्डितम् ।।"},
{"c": "18.5", "n": "49", "i": 73811, "v": "ऊर्ध्वबाहुर्विरौम्येष न च कश्चिच्छृणोति मे । धर्मादर्थश्च कामश्च स किमर्थं न सेव्यते ।।"},
{"c": "18.5", "n": "50", "i": 73812, "v": "न जातु कामान्न भयान्न लोभा;द्धर्मं त्यजेज्जीवितस्यापि हेतोः । नित्यो धर्मः सुखदुःखे त्वनित्ये; जीवो नित्यो हेतुरस्य त्वनित्यः ।।"},
{"c": "18.5", "n": "51", "i": 73813, "v": "इमां भारतसावित्रीं प्रातरुत्थाय यः पठेत् । स भारतफलं प्राप्य परं ब्रह्माधिगच्छति ।।"},
{"c": "18.5", "n": "52", "i": 73814, "v": "यथा समुद्रो भगवान्यथा च हिमवान्गिरिः । ख्यातावुभौ रत्ननिधी तथा भारतमुच्यते ।।"},
{"c": "18.5", "n": "53", "i": 73815, "v": "महाभारतमाख्यानं यः पठेत्सुसमाहितः । स गच्छेत्परमां सिद्धिमिति मे नास्ति संशयः ।।"}]
}