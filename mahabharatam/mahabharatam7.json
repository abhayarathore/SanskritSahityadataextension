{
"title": "महाभारतम्",
"data": [
{"c": "12.151", "n": "22", "i": 55557, "v": "तं हीनपर्णं पतिताग्रशाखं; विशीर्णपुष्पं प्रसमीक्ष्य वायुः । उवाच वाक्यं स्मयमान एनं; मुदा युतं शल्मलिं रुग्णशाखम् ।।"},
{"c": "12.151", "n": "23", "i": 55558, "v": "अहमप्येवमेव त्वां कुर्वाणः शल्मले रुषा । आत्मना यत्कृतं कृत्स्नं शाखानामपकर्षणम् ।।"},
{"c": "12.151", "n": "24", "i": 55559, "v": "हीनपुष्पाग्रशाखस्त्वं शीर्णाङ्कुरपलाशवान् । आत्मदुर्मन्त्रितेनेह मद्वीर्यवशगोऽभवः ।।"},
{"c": "12.151", "n": "25", "i": 55560, "v": "एतच्छ्रुत्वा वचो वायोः शल्मलिर्व्रीडितस्तदा । अतप्यत वचः स्मृत्वा नारदो यत्तदाब्रवीत् ।।"},
{"c": "12.151", "n": "26", "i": 55561, "v": "एवं यो राजशार्दूल दुर्बलः सन्बलीयसा । वैरमासज्जते बालस्तप्यते शल्मलिर्यथा ।।"},
{"c": "12.151", "n": "27", "i": 55562, "v": "तस्माद्वैरं न कुर्वीत दुर्बलो बलवत्तरैः । शोचेद्धि वैरं कुर्वाणो यथा वै शल्मलिस्तथा ।।"},
{"c": "12.151", "n": "28", "i": 55563, "v": "न हि वैरं महात्मानो विवृण्वन्त्यपकारिषु । शनैः शनैर्महाराज दर्शयन्ति स्म ते बलम् ।।"},
{"c": "12.151", "n": "29", "i": 55564, "v": "वैरं न कुर्वीत नरो दुर्बुद्धिर्बुद्धिजीविना । बुद्धिर्बुद्धिमतो याति तूलेष्विव हुताशनः ।।"},
{"c": "12.151", "n": "30", "i": 55565, "v": "न हि बुद्ध्या समं किंचिद्विद्यते पुरुषे नृप । तथा बलेन राजेन्द्र न समोऽस्तीति चिन्तयेत् ।।"},
{"c": "12.151", "n": "31", "i": 55566, "v": "तस्मात्क्षमेत बालाय जडाय बधिराय च । बलाधिकाय राजेन्द्र तद्दृष्टं त्वयि शत्रुहन् ।।"},
{"c": "12.151", "n": "32", "i": 55567, "v": "अक्षौहिण्यो दशैका च सप्त चैव महाद्युते । बलेन न समा राजन्नर्जुनस्य महात्मनः ।।"},
{"c": "12.151", "n": "33", "i": 55568, "v": "हतास्ताश्चैव भग्नाश्च पाण्डवेन यशस्विना । चरता बलमास्थाय पाकशासनिना मृधे ।।"},
{"c": "12.151", "n": "34", "i": 55569, "v": "उक्तास्ते राजधर्माश्च आपद्धर्माश्च भारत । विस्तरेण महाराज किं भूयः प्रब्रवीमि ते ।।"},
{"c": "12.152", "t": "युधिष्ठिर उवाच ।"},
{"c": "12.152", "n": "1", "i": 55570, "v": "पापस्य यदधिष्ठानं यतः पापं प्रवर्तते । एतदिच्छाम्यहं ज्ञातुं तत्त्वेन भरतर्षभ ।।"},
{"c": "12.152", "t": "भीष्म उवाच ।"},
{"c": "12.152", "n": "2", "i": 55571, "v": "पापस्य यदधिष्ठानं तच्छृणुष्व नराधिप । एको लोभो महाग्राहो लोभात्पापं प्रवर्तते ।।"},
{"c": "12.152", "n": "3", "i": 55572, "v": "अतः पापमधर्मश्च तथा दुःखमनुत्तमम् । निकृत्या मूलमेतद्धि येन पापकृतो जनाः ।।"},
{"c": "12.152", "n": "4", "i": 55573, "v": "लोभात्क्रोधः प्रभवति लोभात्कामः प्रवर्तते । लोभान्मोहश्च माया च मानस्तम्भः परासुता ।।"},
{"c": "12.152", "n": "5", "i": 55574, "v": "अक्षमा ह्रीपरित्यागः श्रीनाशो धर्मसंक्षयः । अभिध्याप्रज्ञता चैव सर्वं लोभात्प्रवर्तते ।।"},
{"c": "12.152", "n": "6", "i": 55575, "v": "अन्यायश्चावितर्कश्च विकर्मसु च याः क्रियाः । कूटविद्यादयश्चैव रूपैश्वर्यमदस्तथा ।।"},
{"c": "12.152", "n": "7", "i": 55576, "v": "सर्वभूतेष्वविश्वासः सर्वभूतेष्वनार्जवम् । सर्वभूतेष्वभिद्रोहः सर्वभूतेष्वयुक्तता । हरणं परवित्तानां परदाराभिमर्शनम् ।।"},
{"c": "12.152", "n": "8", "i": 55577, "v": "वाग्वेगो मानसो वेगो निन्दावेगस्तथैव च । उपस्थोदरयोर्वेगो मृत्युवेगश्च दारुणः ।।"},
{"c": "12.152", "n": "9", "i": 55578, "v": "ईर्ष्यावेगश्च बलवान्मिथ्यावेगश्च दुस्त्यजः । रसवेगश्च दुर्वारः श्रोत्रवेगश्च दुःसहः ।।"},
{"c": "12.152", "n": "10", "i": 55579, "v": "कुत्सा विकत्था मात्सर्यं पापं दुष्करकारिता । साहसानां च सर्वेषामकार्याणां क्रियास्तथा ।।"},
{"c": "12.152", "n": "11", "i": 55580, "v": "जातौ बाल्येऽथ कौमारे यौवने चापि मानवः । न संत्यजत्यात्मकर्म यन्न जीर्यति जीर्यतः ।।"},
{"c": "12.152", "n": "12", "i": 55581, "v": "यो न पूरयितुं शक्यो लोभः प्राप्त्या कुरूद्वह । नित्यं गम्भीरतोयाभिरापगाभिरिवोदधिः । न प्रहृष्यति लाभैर्यो यश्च कामैर्न तृप्यति ।।"},
{"c": "12.152", "n": "13", "i": 55582, "v": "यो न देवैर्न गन्धर्वैर्नासुरैर्न महोरगैः । ज्ञायते नृप तत्त्वेन सर्वैर्भूतगणैस्तथा । स लोभः सह मोहेन विजेतव्यो जितात्मना ।।"},
{"c": "12.152", "n": "14", "i": 55583, "v": "दम्भो द्रोहश्च निन्दा च पैशुन्यं मत्सरस्तथा । भवन्त्येतानि कौरव्य लुब्धानामकृतात्मनाम् ।।"},
{"c": "12.152", "n": "15", "i": 55584, "v": "सुमहान्त्यपि शास्त्राणि धारयन्ति बहुश्रुताः । छेत्तारः संशयानां च क्लिश्यन्तीहाल्पबुद्धयः ।।"},
{"c": "12.152", "n": "16", "i": 55585, "v": "द्वेषक्रोधप्रसक्ताश्च शिष्टाचारबहिष्कृताः । अन्तःक्षुरा वाङ्मधुराः कूपाश्छन्नास्तृणैरिव । धर्मवैतंसिकाः क्षुद्रा मुष्णन्ति ध्वजिनो जगत् ।।"},
{"c": "12.152", "n": "17", "i": 55586, "v": "कुर्वते च बहून्मार्गांस्तांस्तान्हेतुबलाश्रिताः । सर्वं मार्गं विलुम्पन्ति लोभाज्ञानेषु निष्ठिताः ।।"},
{"c": "12.152", "n": "18", "i": 55587, "v": "धर्मस्याह्रियमाणस्य लोभग्रस्तैर्दुरात्मभिः । या या विक्रियते संस्था ततः साभिप्रपद्यते ।।"},
{"c": "12.152", "n": "19", "i": 55588, "v": "दर्पः क्रोधो मदः स्वप्नो हर्षः शोकोऽतिमानिता । तत एव हि कौरव्य दृश्यन्ते लुब्धबुद्धिषु । एतानशिष्टान्बुध्यस्व नित्यं लोभसमन्वितान् ।।"},
{"c": "12.152", "n": "20", "i": 55589, "v": "शिष्टांस्तु परिपृच्छेथा यान्वक्ष्यामि शुचिव्रतान् । येषु वृत्तिभयं नास्ति परलोकभयं न च ।।"},
{"c": "12.152", "n": "21", "i": 55590, "v": "नामिषेषु प्रसङ्गोऽस्ति न प्रियेष्वप्रियेषु च । शिष्टाचारः प्रियो येषु दमो येषु प्रतिष्ठितः ।।"},
{"c": "12.152", "n": "22", "i": 55591, "v": "सुखं दुःखं परं येषां सत्यं येषां परायणम् । दातारो न गृहीतारो दयावन्तस्तथैव च ।।"},
{"c": "12.152", "n": "23", "i": 55592, "v": "पितृदेवातिथेयाश्च नित्योद्युक्तास्तथैव च । सर्वोपकारिणो धीराः सर्वधर्मानुपालकाः ।।"},
{"c": "12.152", "n": "24", "i": 55593, "v": "सर्वभूतहिताश्चैव सर्वदेयाश्च भारत । न ते चालयितुं शक्या धर्मव्यापारपारगाः ।।"},
{"c": "12.152", "n": "25", "i": 55594, "v": "न तेषां भिद्यते वृत्तं यत्पुरा साधुभिः कृतम् । न त्रासिनो न चपला न रौद्राः सत्पथे स्थिताः ।।"},
{"c": "12.152", "n": "26", "i": 55595, "v": "ते सेव्याः साधुभिर्नित्यं येष्वहिंसा प्रतिष्ठिता । कामक्रोधव्यपेता ये निर्ममा निरहंकृताः । सुव्रताः स्थिरमर्यादास्तानुपास्स्व च पृच्छ च ।।"},
{"c": "12.152", "n": "27", "i": 55596, "v": "न गवार्थं यशोर्थं वा धर्मस्तेषां युधिष्ठिर । अवश्यकार्य इत्येव शरीरस्य क्रियास्तथा ।।"},
{"c": "12.152", "n": "28", "i": 55597, "v": "न भयं क्रोधचापल्यं न शोकस्तेषु विद्यते । न धर्मध्वजिनश्चैव न गुह्यं किंचिदास्थिताः ।।"},
{"c": "12.152", "n": "29", "i": 55598, "v": "येष्वलोभस्तथामोहो ये च सत्यार्जवे रताः । तेषु कौन्तेय रज्येथा येष्वतन्द्रीकृतं मनः ।।"},
{"c": "12.152", "n": "30", "i": 55599, "v": "ये न हृष्यन्ति लाभेषु नालाभेषु व्यथन्ति च । निर्ममा निरहंकाराः सत्त्वस्थाः समदर्शिनः ।।"},
{"c": "12.152", "n": "31", "i": 55600, "v": "लाभालाभौ सुखदुःखे च तात; प्रियाप्रिये मरणं जीवितं च । समानि येषां स्थिरविक्रमाणां; बुद्धात्मनां सत्त्वमवस्थितानाम् ।।"},
{"c": "12.152", "n": "32", "i": 55601, "v": "सुखप्रियैस्तान्सुमहाप्रतापा;न्यत्तोऽप्रमत्तश्च समर्थयेथाः । दैवात्सर्वे गुणवन्तो भवन्ति; शुभाशुभा वाक्प्रलापा यथैव ।।"},
{"c": "12.153", "t": "युधिष्ठिर उवाच ।"},
{"c": "12.153", "n": "1", "i": 55602, "v": "अनर्थानामधिष्ठानमुक्तो लोभः पितामह । अज्ञानमपि वै तात श्रोतुमिच्छामि तत्त्वतः ।।"},
{"c": "12.153", "t": "भीष्म उवाच ।"},
{"c": "12.153", "n": "2", "i": 55603, "v": "करोति पापं योऽज्ञानान्नात्मनो वेत्ति च क्षमम् । प्रद्वेष्टि साधुवृत्तांश्च स लोकस्यैति वाच्यताम् ।।"},
{"c": "12.153", "n": "3", "i": 55604, "v": "अज्ञानान्निरयं याति तथाज्ञानेन दुर्गतिम् । अज्ञानात्क्लेशमाप्नोति तथापत्सु निमज्जति ।।"},
{"c": "12.153", "t": "युधिष्ठिर उवाच ।"},
{"c": "12.153", "n": "4", "i": 55605, "v": "अज्ञानस्य प्रवृत्तिं च स्थानं वृद्धिं क्षयोदयौ । मूलं योगं गतिं कालं कारणं हेतुमेव च ।।"},
{"c": "12.153", "n": "5", "i": 55606, "v": "श्रोतुमिच्छामि तत्त्वेन यथावदिह पार्थिव । अज्ञानप्रभवं हीदं यद्दुःखमुपलभ्यते ।।"},
{"c": "12.153", "t": "भीष्म उवाच ।"},
{"c": "12.153", "n": "6", "i": 55607, "v": "रागो द्वेषस्तथा मोहो हर्षः शोकोऽभिमानिता । कामः क्रोधश्च दर्पश्च तन्द्रीरालस्यमेव च ।।"},
{"c": "12.153", "n": "7", "i": 55608, "v": "इच्छा द्वेषस्तथा तापः परवृद्ध्युपतापिता । अज्ञानमेतन्निर्दिष्टं पापानां चैव याः क्रियाः ।।"},
{"c": "12.153", "n": "8", "i": 55609, "v": "एतया या प्रवृत्तिश्च वृद्ध्यादीन्यांश्च पृच्छसि । विस्तरेण महाबाहो शृणु तच्च विशां पते ।।"},
{"c": "12.153", "n": "9", "i": 55610, "v": "उभावेतौ समफलौ समदोषौ च भारत । अज्ञानं चातिलोभश्चाप्येकं जानीहि पार्थिव ।।"},
{"c": "12.153", "n": "10", "i": 55611, "v": "लोभप्रभवमज्ञानं वृद्धं भूयः प्रवर्धते । स्थाने स्थानं क्षये क्षैण्यमुपैति विविधां गतिम् ।।"},
{"c": "12.153", "n": "11", "i": 55612, "v": "मूलं लोभस्य महतः कालात्मगतिरेव च । छिन्नेऽच्छिन्ने तथा लोभे कारणं काल एव हि ।।"},
{"c": "12.153", "n": "12", "i": 55613, "v": "तस्याज्ञानात्तु लोभो हि लोभादज्ञानमेव च । सर्वे दोषास्तथा लोभात्तस्माल्लोभं विवर्जयेत् ।।"},
{"c": "12.153", "n": "13", "i": 55614, "v": "जनको युवनाश्वश्च वृषादर्भिः प्रसेनजित् । लोभक्षयाद्दिवं प्राप्तास्तथैवान्ये जनाधिपाः ।।"},
{"c": "12.153", "n": "14", "i": 55615, "v": "प्रत्यक्षं तु कुरुश्रेष्ठ त्यज लोभमिहात्मना । त्यक्त्वा लोभं सुखं लोके प्रेत्य चानुचरिष्यसि ।।"},
{"c": "12.154", "t": "युधिष्ठिर उवाच ।"},
{"c": "12.154", "n": "1", "i": 55616, "v": "स्वाध्यायकृतयत्नस्य ब्राह्मणस्य पितामह । धर्मकामस्य धर्मात्मन्किं नु श्रेय इहोच्यते ।।"},
{"c": "12.154", "n": "2", "i": 55617, "v": "बहुधादर्शने लोके श्रेयो यदिह मन्यसे । अस्मिँल्लोके परे चैव तन्मे ब्रूहि पितामह ।।"},
{"c": "12.154", "n": "3", "i": 55618, "v": "महानयं धर्मपथो बहुशाखश्च भारत । किं स्विदेवेह धर्माणामनुष्ठेयतमं मतम् ।।"},
{"c": "12.154", "n": "4", "i": 55619, "v": "धर्मस्य महतो राजन्बहुशाखस्य तत्त्वतः । यन्मूलं परमं तात तत्सर्वं ब्रूह्यतन्द्रितः ।।"},
{"c": "12.154", "t": "भीष्म उवाच ।"},
{"c": "12.154", "n": "5", "i": 55620, "v": "हन्त ते कथयिष्यामि येन श्रेयः प्रपत्स्यसे । पीत्वामृतमिव प्राज्ञो ज्ञानतृप्तो भविष्यसि ।।"},
{"c": "12.154", "n": "6", "i": 55621, "v": "धर्मस्य विधयो नैके ते ते प्रोक्ता महर्षिभिः । स्वं स्वं विज्ञानमाश्रित्य दमस्तेषां परायणम् ।।"},
{"c": "12.154", "n": "7", "i": 55622, "v": "दमं निःश्रेयसं प्राहुर्वृद्धा निश्चयदर्शिनः । ब्राह्मणस्य विशेषेण दमो धर्मः सनातनः ।।"},
{"c": "12.154", "n": "8", "i": 55623, "v": "नादान्तस्य क्रियासिद्धिर्यथावदुपलभ्यते । दमो दानं तथा यज्ञानधीतं चातिवर्तते ।।"},
{"c": "12.154", "n": "9", "i": 55624, "v": "दमस्तेजो वर्धयति पवित्रं च दमः परम् । विपाप्मा तेजसा युक्तः पुरुषो विन्दते महत् ।।"},
{"c": "12.154", "n": "10", "i": 55625, "v": "दमेन सदृशं धर्मं नान्यं लोकेषु शुश्रुम । दमो हि परमो लोके प्रशस्तः सर्वधर्मिणाम् ।।"},
{"c": "12.154", "n": "11", "i": 55626, "v": "प्रेत्य चापि मनुष्येन्द्र परमं विन्दते सुखम् । दमेन हि समायुक्तो महान्तं धर्ममश्नुते ।।"},
{"c": "12.154", "n": "12", "i": 55627, "v": "सुखं दान्तः प्रस्वपिति सुखं च प्रतिबुध्यते । सुखं पर्येति लोकांश्च मनश्चास्य प्रसीदति ।।"},
{"c": "12.154", "n": "13", "i": 55628, "v": "अदान्तः पुरुषः क्लेशमभीक्ष्णं प्रतिपद्यते । अनर्थांश्च बहूनन्यान्प्रसृजत्यात्मदोषजान् ।।"},
{"c": "12.154", "n": "14", "i": 55629, "v": "आश्रमेषु चतुर्ष्वाहुर्दममेवोत्तमं व्रतम् । तस्य लिङ्गानि वक्ष्यामि येषां समुदयो दमः ।।"},
{"c": "12.154", "n": "15", "i": 55630, "v": "क्षमा धृतिरहिंसा च समता सत्यमार्जवम् । इन्द्रियावजयो दाक्ष्यं मार्दवं ह्रीरचापलम् ।।"},
{"c": "12.154", "n": "16", "i": 55631, "v": "अकार्पण्यमसंरम्भः संतोषः प्रियवादिता । अविवित्सानसूया चाप्येषां समुदयो दमः ।।"},
{"c": "12.154", "n": "17", "i": 55632, "v": "गुरुपूजा च कौरव्य दया भूतेष्वपैशुनम् । जनवादोऽमृषावादः स्तुतिनिन्दाविवर्जनम् ।।"},
{"c": "12.154", "n": "18", "i": 55633, "v": "कामः क्रोधश्च लोभश्च दर्पः स्तम्भो विकत्थनम् । मोह ईर्ष्यावमानश्चेत्येतद्दान्तो न सेवते ।।"},
{"c": "12.154", "n": "19", "i": 55634, "v": "अनिन्दितो ह्यकामात्माथाल्पेच्छोऽथानसूयकः । समुद्रकल्पः स नरो न कदाचन पूर्यते ।।"},
{"c": "12.154", "n": "20", "i": 55635, "v": "अहं त्वयि मम त्वं च मयि ते तेषु चाप्यहम् । पूर्वसंबन्धिसंयोगान्नैतद्दान्तो निषेवते ।।"},
{"c": "12.154", "n": "21", "i": 55636, "v": "सर्वा ग्राम्यास्तथारण्या याश्च लोके प्रवृत्तयः । निन्दां चैव प्रशंसां च यो नाश्रयति मुच्यते ।।"},
{"c": "12.154", "n": "22", "i": 55637, "v": "मैत्रोऽथ शीलसंपन्नः सुसहायपरश्च यः । मुक्तश्च विविधैः सङ्गैस्तस्य प्रेत्य महत्फलम् ।।"},
{"c": "12.154", "n": "23", "i": 55638, "v": "सुवृत्तः शीलसंपन्नः प्रसन्नात्मात्मविद्बुधः । प्राप्येह लोके सत्कारं सुगतिं प्रतिपद्यते ।।"},
{"c": "12.154", "n": "24", "i": 55639, "v": "कर्म यच्छुभमेवेह सद्भिराचरितं च यत् । तदेव ज्ञानयुक्तस्य मुनेर्धर्मो न हीयते ।।"},
{"c": "12.154", "n": "25", "i": 55640, "v": "निष्क्रम्य वनमास्थाय ज्ञानयुक्तो जितेन्द्रियः । कालाकाङ्क्षी चरन्नेवं ब्रह्मभूयाय कल्पते ।।"},
{"c": "12.154", "n": "26", "i": 55641, "v": "अभयं यस्य भूतेभ्यो भूतानामभयं यतः । तस्य देहाद्विमुक्तस्य भयं नास्ति कुतश्चन ।।"},
{"c": "12.154", "n": "27", "i": 55642, "v": "अवाचिनोति कर्माणि न च संप्रचिनोति ह । समः सर्वेषु भूतेषु मैत्रायणगतिश्चरेत् ।।"},
{"c": "12.154", "n": "28", "i": 55643, "v": "शकुनीनामिवाकाशे जले वारिचरस्य वा । यथा गतिर्न दृश्येत तथा तस्य न संशयः ।।"},
{"c": "12.154", "n": "29", "i": 55644, "v": "गृहानुत्सृज्य यो राजन्मोक्षमेवाभिपद्यते । लोकास्तेजोमयास्तस्य कल्पन्ते शाश्वतीः समाः ।।"},
{"c": "12.154", "n": "30", "i": 55645, "v": "संन्यस्य सर्वकर्माणि संन्यस्य विधिवत्तपः । संन्यस्य विविधा विद्याः सर्वं संन्यस्य चैव ह ।।"},
{"c": "12.154", "n": "31", "i": 55646, "v": "कामेषु चाप्यनावृत्तः प्रसन्नात्मात्मविच्छुचिः । प्राप्येह लोके सत्कारं स्वर्गं समभिपद्यते ।।"},
{"c": "12.154", "n": "32", "i": 55647, "v": "यच्च पैतामहं स्थानं ब्रह्मराशिसमुद्भवम् । गुहायां पिहितं नित्यं तद्दमेनाभिपद्यते ।।"},
{"c": "12.154", "n": "33", "i": 55648, "v": "ज्ञानारामस्य बुद्धस्य सर्वभूताविरोधिनः । नावृत्तिभयमस्तीह परलोके भयं कुतः ।।"},
{"c": "12.154", "n": "34", "i": 55649, "v": "एक एव दमे दोषो द्वितीयो नोपपद्यते । यदेनं क्षमया युक्तमशक्तं मन्यते जनः ।।"},
{"c": "12.154", "n": "35", "i": 55650, "v": "एतस्य तु महाप्राज्ञ दोषस्य सुमहान्गुणः । क्षमायां विपुला लोकाः सुलभा हि सहिष्णुना ।।"},
{"c": "12.154", "n": "36", "i": 55651, "v": "दान्तस्य किमरण्येन तथादान्तस्य भारत । यत्रैव हि वसेद्दान्तस्तदरण्यं स आश्रमः ।।"},
{"c": "12.154", "t": "वैशंपायन उवाच ।"},
{"c": "12.154", "n": "37", "i": 55652, "v": "एतद्भीष्मस्य वचनं श्रुत्वा राजा युधिष्ठिरः । अमृतेनेव संतृप्तः प्रहृष्टः समपद्यत ।।"},
{"c": "12.154", "n": "38", "i": 55653, "v": "पुनश्च परिपप्रच्छ भीष्मं धर्मभृतां वरम् । तपः प्रति स चोवाच तस्मै सर्वं कुरूद्वह ।।"},
{"c": "12.155", "t": "भीष्म उवाच ।"},
{"c": "12.155", "n": "1", "i": 55654, "v": "सर्वमेतत्तपोमूलं कवयः परिचक्षते । न ह्यतप्ततपा मूढः क्रियाफलमवाप्यते ।।"},
{"c": "12.155", "n": "2", "i": 55655, "v": "प्रजापतिरिदं सर्वं तपसैवासृजत्प्रभुः । तथैव वेदानृषयस्तपसा प्रतिपेदिरे ।।"},
{"c": "12.155", "n": "3", "i": 55656, "v": "तपसो ह्यानुपूर्व्येण फलमूलानिलाशनाः । त्रीँल्लोकांस्तपसा सिद्धाः पश्यन्ति सुसमाहिताः ।।"},
{"c": "12.155", "n": "4", "i": 55657, "v": "औषधान्यगदादीनि तिस्रो विद्याश्च संस्कृताः । तपसैव हि सिध्यन्ति तपोमूलं हि साधनम् ।।"},
{"c": "12.155", "n": "5", "i": 55658, "v": "यद्दुरापं दुराम्नायं दुराधर्षं दुरुत्सहम् । सर्वं तत्तपसा शक्यं तपो हि दुरतिक्रमम् ।।"},
{"c": "12.155", "n": "6", "i": 55659, "v": "सुरापोऽसंमतादायी भ्रूणहा गुरुतल्पगः । तपसैव सुतप्तेन नरः पापाद्विमुच्यते ।।"},
{"c": "12.155", "n": "7", "i": 55660, "v": "तपसो बहुरूपस्य तैस्तैर्द्वारैः प्रवर्ततः । निवृत्त्या वर्तमानस्य तपो नानशनात्परम् ।।"},
{"c": "12.155", "n": "8", "i": 55661, "v": "अहिंसा सत्यवचनं दानमिन्द्रियनिग्रहः । एतेभ्यो हि महाराज तपो नानशनात्परम् ।।"},
{"c": "12.155", "n": "9", "i": 55662, "v": "न दुष्करतरं दानान्नातिमातरमाश्रमः । त्रैविद्येभ्यः परं नास्ति संन्यासः परमं तपः ।।"},
{"c": "12.155", "n": "10", "i": 55663, "v": "इन्द्रियाणीह रक्षन्ति धनधान्याभिगुप्तये । तस्मादर्थे च धर्मे च तपो नानशनात्परम् ।।"},
{"c": "12.155", "n": "11", "i": 55664, "v": "ऋषयः पितरो देवा मनुष्या मृगसत्तमाः । यानि चान्यानि भूतानि स्थावराणि चराणि च ।।"},
{"c": "12.155", "n": "12", "i": 55665, "v": "तपःपरायणाः सर्वे सिध्यन्ति तपसा च ते । इत्येवं तपसा देवा महत्त्वं चाप्यवाप्नुवन् ।।"},
{"c": "12.155", "n": "13", "i": 55666, "v": "इमानीष्टविभागानि फलानि तपसा सदा । तपसा शक्यते प्राप्तुं देवत्वमपि निश्चयात् ।।"},
{"c": "12.156", "t": "युधिष्ठिर उवाच ।"},
{"c": "12.156", "n": "1", "i": 55667, "v": "सत्यं धर्मे प्रशंसन्ति विप्रर्षिपितृदेवताः । सत्यमिच्छाम्यहं श्रोतुं तन्मे ब्रूहि पितामह ।।"},
{"c": "12.156", "n": "2", "i": 55668, "v": "सत्यं किंलक्षणं राजन्कथं वा तदवाप्यते । सत्यं प्राप्य भवेत्किं च कथं चैव तदुच्यते ।।"},
{"c": "12.156", "t": "भीष्म उवाच ।"},
{"c": "12.156", "n": "3", "i": 55669, "v": "चातुर्वर्ण्यस्य धर्माणां संकरो न प्रशस्यते । अविकारितमं सत्यं सर्ववर्णेषु भारत ।।"},
{"c": "12.156", "n": "4", "i": 55670, "v": "सत्यं सत्सु सदा धर्मः सत्यं धर्मः सनातनः । सत्यमेव नमस्येत सत्यं हि परमा गतिः ।।"},
{"c": "12.156", "n": "5", "i": 55671, "v": "सत्यं धर्मस्तपो योगः सत्यं ब्रह्म सनातनम् । सत्यं यज्ञः परः प्रोक्तः सत्ये सर्वं प्रतिष्ठितम् ।।"},
{"c": "12.156", "n": "6", "i": 55672, "v": "आचारानिह सत्यस्य यथावदनुपूर्वशः । लक्षणं च प्रवक्ष्यामि सत्यस्येह यथाक्रमम् ।।"},
{"c": "12.156", "n": "7", "i": 55673, "v": "प्राप्यते हि यथा सत्यं तच्च श्रोतुं त्वमर्हसि । सत्यं त्रयोदशविधं सर्वलोकेषु भारत ।।"},
{"c": "12.156", "n": "8", "i": 55674, "v": "सत्यं च समता चैव दमश्चैव न संशयः । अमात्सर्यं क्षमा चैव ह्रीस्तितिक्षानसूयता ।।"},
{"c": "12.156", "n": "9", "i": 55675, "v": "त्यागो ध्यानमथार्यत्वं धृतिश्च सततं स्थिरा । अहिंसा चैव राजेन्द्र सत्याकारास्त्रयोदश ।।"},
{"c": "12.156", "n": "10", "i": 55676, "v": "सत्यं नामाव्ययं नित्यमविकारि तथैव च । सर्वधर्माविरुद्धं च योगेनैतदवाप्यते ।।"},
{"c": "12.156", "n": "11", "i": 55677, "v": "आत्मनीष्टे तथानिष्टे रिपौ च समता तथा । इच्छाद्वेषक्षयं प्राप्य कामक्रोधक्षयं तथा ।।"},
{"c": "12.156", "n": "12", "i": 55678, "v": "दमो नान्यस्पृहा नित्यं धैर्यं गाम्भीर्यमेव च । अभयं क्रोधशमनं ज्ञानेनैतदवाप्यते ।।"},
{"c": "12.156", "n": "13", "i": 55679, "v": "अमात्सर्यं बुधाः प्राहुर्दानं धर्मे च संयमम् । अवस्थितेन नित्यं च सत्येनामत्सरी भवेत् ।।"},
{"c": "12.156", "n": "14", "i": 55680, "v": "अक्षमायाः क्षमायाश्च प्रियाणीहाप्रियाणि च । क्षमते सर्वतः साधुः साध्वाप्नोति च सत्यवान् ।।"},
{"c": "12.156", "n": "15", "i": 55681, "v": "कल्याणं कुरुते गाढं ह्रीमान्न श्लाघते क्वचित् । प्रशान्तवाङ्मना नित्यं ह्रीस्तु धर्मादवाप्यते ।।"},
{"c": "12.156", "n": "16", "i": 55682, "v": "धर्मार्थहेतोः क्षमते तितिक्षा क्षान्तिरुच्यते । लोकसंग्रहणार्थं तु सा तु धैर्येण लभ्यते ।।"},
{"c": "12.156", "n": "17", "i": 55683, "v": "त्यागः स्नेहस्य यस्त्यागो विषयाणां तथैव च । रागद्वेषप्रहीणस्य त्यागो भवति नान्यथा ।।"},
{"c": "12.156", "n": "18", "i": 55684, "v": "आर्यता नाम भूतानां यः करोति प्रयत्नतः । शुभं कर्म निराकारो वीतरागत्वमेव च ।।"},
{"c": "12.156", "n": "19", "i": 55685, "v": "धृतिर्नाम सुखे दुःखे यथा नाप्नोति विक्रियाम् । तां भजेत सदा प्राज्ञो य इच्छेद्भूतिमात्मनः ।।"},
{"c": "12.156", "n": "20", "i": 55686, "v": "सर्वथा क्षमिणा भाव्यं तथा सत्यपरेण च । वीतहर्षभयक्रोधो धृतिमाप्नोति पण्डितः ।।"},
{"c": "12.156", "n": "21", "i": 55687, "v": "अद्रोहः सर्वभूतेषु कर्मणा मनसा गिरा । अनुग्रहश्च दानं च सतां धर्मः सनातनः ।।"},
{"c": "12.156", "n": "22", "i": 55688, "v": "एते त्रयोदशाकाराः पृथक्सत्यैकलक्षणाः । भजन्ते सत्यमेवेह बृंहयन्ति च भारत ।।"},
{"c": "12.156", "n": "23", "i": 55689, "v": "नान्तः शक्यो गुणानां हि वक्तुं सत्यस्य भारत । अतः सत्यं प्रशंसन्ति विप्राः सपितृदेवताः ।।"},
{"c": "12.156", "n": "24", "i": 55690, "v": "नास्ति सत्यात्परो धर्मो नानृतात्पातकं परम् । स्थितिर्हि सत्यं धर्मस्य तस्मात्सत्यं न लोपयेत् ।।"},
{"c": "12.156", "n": "25", "i": 55691, "v": "उपैति सत्याद्दानं हि तथा यज्ञाः सदक्षिणाः । व्रताग्निहोत्रं वेदाश्च ये चान्ये धर्मनिश्चयाः ।।"},
{"c": "12.156", "n": "26", "i": 55692, "v": "अश्वमेधसहस्रं च सत्यं च तुलया धृतम् । अश्वमेधसहस्राद्धि सत्यमेवातिरिच्यते ।।"},
{"c": "12.157", "t": "युधिष्ठिर उवाच ।"},
{"c": "12.157", "n": "1", "i": 55693, "v": "यतः प्रभवति क्रोधः कामश्च भरतर्षभ । शोकमोहौ विवित्सा च परासुत्वं तथा मदः ।।"},
{"c": "12.157", "n": "2", "i": 55694, "v": "लोभो मात्सर्यमीर्ष्या च कुत्सासूया कृपा तथा । एतत्सर्वं महाप्राज्ञ याथातथ्येन मे वद ।।"},
{"c": "12.157", "t": "भीष्म उवाच ।"},
{"c": "12.157", "n": "3", "i": 55695, "v": "त्रयोदशैतेऽतिबलाः शत्रवः प्राणिनां स्मृताः । उपासते महाराज समस्ताः पुरुषानिह ।।"},
{"c": "12.157", "n": "4", "i": 55696, "v": "एते प्रमत्तं पुरुषमप्रमत्ता नुदन्ति हि । वृका इव विलुम्पन्ति दृष्ट्वैव पुरुषेतरान् ।।"},
{"c": "12.157", "n": "5", "i": 55697, "v": "एभ्यः प्रवर्तते दुःखमेभ्यः पापं प्रवर्तते । इति मर्त्यो विजानीयात्सततं भरतर्षभ ।।"},
{"c": "12.157", "n": "6", "i": 55698, "v": "एतेषामुदयं स्थानं क्षयं च पुरुषोत्तम । हन्त ते वर्तयिष्यामि तन्मे निगदतः शृणु ।।"},
{"c": "12.157", "n": "7", "i": 55699, "v": "लोभात्क्रोधः प्रभवति परदोषैरुदीर्यते । क्षमया तिष्ठते राजञ्श्रीमांश्च विनिवर्तते ।।"},
{"c": "12.157", "n": "8", "i": 55700, "v": "संकल्पाज्जायते कामः सेव्यमानो विवर्धते । अवद्यदर्शनाद्व्येति तत्त्वज्ञानाच्च धीमताम् ।।"},
{"c": "12.157", "n": "9", "i": 55701, "v": "विरुद्धानि हि शास्त्राणि पश्यन्तीहाल्पबुद्धयः । विवित्सा जायते तत्र तत्त्वज्ञानान्निवर्तते ।।"},
{"c": "12.157", "n": "10", "i": 55702, "v": "प्रीतेः शोकः प्रभवति वियोगात्तस्य देहिनः । यदा निरर्थकं वेत्ति तदा सद्यः प्रणश्यति ।।"},
{"c": "12.157", "n": "11", "i": 55703, "v": "परासुता क्रोधलोभादभ्यासाच्च प्रवर्तते । दयया सर्वभूतानां निर्वेदात्सा निवर्तते ।।"},
{"c": "12.157", "n": "12", "i": 55704, "v": "सत्त्वत्यागात्तु मात्सर्यमहितानि च सेवते । एतत्तु क्षीयते तात साधूनामुपसेवनात् ।।"},
{"c": "12.157", "n": "13", "i": 55705, "v": "कुलाज्ज्ञानात्तथैश्वर्यान्मदो भवति देहिनाम् । एभिरेव तु विज्ञातैर्मदः सद्यः प्रणश्यति ।।"},
{"c": "12.157", "n": "14", "i": 55706, "v": "ईर्ष्या कामात्प्रभवति संघर्षाच्चैव भारत । इतरेषां तु मर्त्यानां प्रज्ञया सा प्रणश्यति ।।"},
{"c": "12.157", "n": "15", "i": 55707, "v": "विभ्रमाल्लोकबाह्यानां द्वेष्यैर्वाक्यैरसंगतैः । कुत्सा संजायते राजन्नुपेक्षाभिः प्रशाम्यति ।।"},
{"c": "12.157", "n": "16", "i": 55708, "v": "प्रतिकर्तुमशक्याय बलस्थायापकारिणे । असूया जायते तीव्रा कारुण्याद्विनिवर्तते ।।"},
{"c": "12.157", "n": "17", "i": 55709, "v": "कृपणान्सततं दृष्ट्वा ततः संजायते कृपा । धर्मनिष्ठां यदा वेत्ति तदा शाम्यति सा कृपा ।।"},
{"c": "12.157", "n": "18", "i": 55710, "v": "एतान्येव जितान्याहुः प्रशमाच्च त्रयोदश । एते हि धार्तराष्ट्राणां सर्वे दोषास्त्रयोदश । त्वया सर्वात्मना नित्यं विजिता जेष्यसे च तान् ।।"},
{"c": "12.158", "t": "युधिष्ठिर उवाच ।"},
{"c": "12.158", "n": "1", "i": 55711, "v": "आनृशंस्यं विजानामि दर्शनेन सतां सदा । नृशंसान्न विजानामि तेषां कर्म च भारत ।।"},
{"c": "12.158", "n": "2", "i": 55712, "v": "कण्टकान्कूपमग्निं च वर्जयन्ति यथा नराः । तथा नृशंसकर्माणं वर्जयन्ति नरा नरम् ।।"},
{"c": "12.158", "n": "3", "i": 55713, "v": "नृशंसो ह्यधमो नित्यं प्रेत्य चेह च भारत । तस्माद्ब्रवीहि कौरव्य तस्य धर्मविनिश्चयम् ।।"},
{"c": "12.158", "t": "भीष्म उवाच ।"},
{"c": "12.158", "n": "4", "i": 55714, "v": "स्पृहास्यान्तर्हिता चैव विदितार्था च कर्मणा । आक्रोष्टा क्रुश्यते चैव बन्धिता बध्यते च यः ।।"},
{"c": "12.158", "n": "5", "i": 55715, "v": "दत्तानुकीर्तिर्विषमः क्षुद्रो नैकृतिकः शठः । असंभोगी च मानी च तथा सङ्गी विकत्थनः ।।"},
{"c": "12.158", "n": "6", "i": 55716, "v": "सर्वातिशङ्की परुषो बालिशः कृपणस्तथा । वर्गप्रशंसी सततमाश्रमद्वेषसंकरी ।।"},
{"c": "12.158", "n": "7", "i": 55717, "v": "हिंसाविहारी सततमविशेषगुणागुणः । बह्वलीको मनस्वी च लुब्धोऽत्यर्थं नृशंसकृत् ।।"},
{"c": "12.158", "n": "8", "i": 55718, "v": "धर्मशीलं गुणोपेतं पाप इत्यवगच्छति । आत्मशीलानुमानेन न विश्वसिति कस्यचित् ।।"},
{"c": "12.158", "n": "9", "i": 55719, "v": "परेषां यत्र दोषः स्यात्तद्गुह्यं संप्रकाशयेत् । समानेष्वेव दोषेषु वृत्त्यर्थमुपघातयेत् ।।"},
{"c": "12.158", "n": "10", "i": 55720, "v": "तथोपकारिणं चैव मन्यते वञ्चितं परम् । दत्त्वापि च धनं काले संतपत्युपकारिणे ।।"},
{"c": "12.158", "n": "11", "i": 55721, "v": "भक्ष्यं भोज्यमथो लेह्यं यच्चान्यत्साधु भोजनम् । प्रेक्षमाणेषु योऽश्नीयान्नृशंस इति तं विदुः ।।"},
{"c": "12.158", "n": "12", "i": 55722, "v": "ब्राह्मणेभ्यः प्रदायाग्रं यः सुहृद्भिः सहाश्नुते । स प्रेत्य लभते स्वर्गमिह चानन्त्यमश्नुते ।।"},
{"c": "12.158", "n": "13", "i": 55723, "v": "एष ते भरतश्रेष्ठ नृशंसः परिकीर्तितः । सदा विवर्जनीयो वै पुरुषेण बुभूषता ।।"},
{"c": "12.159", "t": "भीष्म उवाच ।"},
{"c": "12.159", "n": "1", "i": 55724, "v": "कृतार्थो यक्ष्यमाणश्च सर्ववेदान्तगश्च यः । आचार्यपितृभार्यार्थं स्वाध्यायार्थमथापि वा ।।"},
{"c": "12.159", "n": "2", "i": 55725, "v": "एते वै साधवो दृष्टा ब्राह्मणा धर्मभिक्षवः । अस्वेभ्यो देयमेतेभ्यो दानं विद्याविशेषतः ।।"},
{"c": "12.159", "n": "3", "i": 55726, "v": "अन्यत्र दक्षिणा या तु देया भरतसत्तम । अन्येभ्यो हि बहिर्वेद्यां नाकृतान्नं विधीयते ।।"},
{"c": "12.159", "n": "4", "i": 55727, "v": "सर्वरत्नानि राजा च यथार्हं प्रतिपादयेत् । ब्राह्मणाश्चैव यज्ञाश्च सहान्नाः सहदक्षिणाः ।।"},
{"c": "12.159", "n": "5", "i": 55728, "v": "यस्य त्रैवार्षिकं भक्तं पर्याप्तं भृत्यवृत्तये । अधिकं वापि विद्येत स सोमं पातुमर्हति ।।"},
{"c": "12.159", "n": "6", "i": 55729, "v": "यज्ञश्चेत्प्रतिविद्धः स्यादङ्गेनैकेन यज्वनः । ब्राह्मणस्य विशेषेण धार्मिके सति राजनि ।।"},
{"c": "12.159", "n": "7", "i": 55730, "v": "यो वैश्यः स्याद्बहुपशुर्हीनक्रतुरसोमपः । कुटुम्बात्तस्य तद्द्रव्यं यज्ञार्थं पार्थिवो हरेत् ।।"},
{"c": "12.159", "n": "8", "i": 55731, "v": "आहरेद्वेश्मतः किंचित्कामं शूद्रस्य द्रव्यतः । न हि वेश्मनि शूद्रस्य कश्चिदस्ति परिग्रहः ।।"},
{"c": "12.159", "n": "9", "i": 55732, "v": "योऽनाहिताग्निः शतगुरयज्वा च सहस्रगुः । तयोरपि कुटुम्बाभ्यामाहरेदविचारयन् ।।"},
{"c": "12.159", "n": "10", "i": 55733, "v": "अदातृभ्यो हरेन्नित्यं व्याख्याप्य नृपतिः प्रभो । तथा ह्याचरतो धर्मो नृपतेः स्यादथाखिलः ।।"},
{"c": "12.159", "n": "11", "i": 55734, "v": "तथैव सप्तमे भक्ते भक्तानि षडनश्नता । अश्वस्तनविधानेन हर्तव्यं हीनकर्मणः । खलात्क्षेत्रात्तथागाराद्यतो वाप्युपपद्यते ।।"},
{"c": "12.159", "n": "12", "i": 55735, "v": "आख्यातव्यं नृपस्यैतत्पृच्छतोऽपृच्छतोऽपि वा । न तस्मै धारयेद्दण्डं राजा धर्मेण धर्मवित् ।।"},
{"c": "12.159", "n": "13", "i": 55736, "v": "क्षत्रियस्य हि बालिश्याद्ब्राह्मणः क्लिश्यते क्षुधा । श्रुतशीले समाज्ञाय वृत्तिमस्य प्रकल्पयेत् । अथैनं परिरक्षेत पिता पुत्रमिवौरसम् ।।"},
{"c": "12.159", "n": "14", "i": 55737, "v": "इष्टिं वैश्वानरीं नित्यं निर्वपेदब्दपर्यये । अविकल्पः पुराधर्मो धर्मवादैस्तु केवलम् ।।"},
{"c": "12.159", "n": "15", "i": 55738, "v": "विश्वैस्तु देवैः साध्यैश्च ब्राह्मणैश्च महर्षिभिः । आपत्सु मरणाद्भीतैर्लिङ्गप्रतिनिधिः कृतः ।।"},
{"c": "12.159", "n": "16", "i": 55739, "v": "प्रभुः प्रथमकल्पस्य योऽनुकल्पेन वर्तते । न सांपरायिकं तस्य दुर्मतेर्विद्यते फलम् ।।"},
{"c": "12.159", "n": "17", "i": 55740, "v": "न ब्राह्मणान्वेदयेत कश्चिद्राजनि मानवः । अवीर्यो वेदनाद्विद्यात्सुवीर्यो वीर्यवत्तरम् ।।"},
{"c": "12.159", "n": "18", "i": 55741, "v": "तस्माद्राज्ञा सदा तेजो दुःसहं ब्रह्मवादिनाम् । मन्ता शास्ता विधाता च ब्राह्मणो देव उच्यते । तस्मिन्नाकुशलं ब्रूयान्न शुक्तामीरयेद्गिरम् ।।"},
{"c": "12.159", "n": "19", "i": 55742, "v": "क्षत्रियो बाहुवीर्येण तरत्यापदमात्मनः । धनेन वैश्यः शूद्रश्च मन्त्रैर्होमैश्च वै द्विजः ।।"},
{"c": "12.159", "n": "20", "i": 55743, "v": "न वै कन्या न युवतिर्नामन्त्रो न च बालिशः । परिवेष्टाग्निहोत्रस्य भवेन्नासंस्कृतस्तथा । नरके निपतन्त्येते जुह्वानाः स च यस्य तत् ।।"},
{"c": "12.159", "n": "21", "i": 55744, "v": "प्राजापत्यमदत्त्वाश्वमग्न्याधेयस्य दक्षिणाम् । अनाहिताग्निरिति स प्रोच्यते धर्मदर्शिभिः ।।"},
{"c": "12.159", "n": "22", "i": 55745, "v": "पुण्यान्यन्यानि कुर्वीत श्रद्दधानो जितेन्द्रियः । अनाप्तदक्षिणैर्यज्ञैर्न यजेत कथंचन ।।"},
{"c": "12.159", "n": "23", "i": 55746, "v": "प्रजाः पशूंश्च स्वर्गं च हन्ति यज्ञो ह्यदक्षिणः । इन्द्रियाणि यशः कीर्तिमायुश्चास्योपकृन्तति ।।"},
{"c": "12.159", "n": "24", "i": 55747, "v": "उदक्या ह्यासते ये च ये च केचिदनग्नयः । कुलं चाश्रोत्रियं येषां सर्वे ते शूद्रधर्मिणः ।।"},
{"c": "12.159", "n": "25", "i": 55748, "v": "उदपानोदके ग्रामे ब्राह्मणो वृषलीपतिः । उषित्वा द्वादश समाः शूद्रकर्मेह गच्छति ।।"},
{"c": "12.159", "n": "26", "i": 55749, "v": "अनार्यां शयने बिभ्रदुज्झन्बिभ्रच्च यो द्विजाम् । अब्राह्मणो मन्यमानस्तृणेष्वासीत पृष्ठतः । तथा स शुध्यते राजञ्शृणु चात्र वचो मम ।।"},
{"c": "12.159", "n": "27", "i": 55750, "v": "यदेकरात्रेण करोति पापं; कृष्णं वर्णं ब्राह्मणः सेवमानः । स्थानासनाभ्यां विचरन्व्रती सं;स्त्रिभिर्वर्षैः शमयेदात्मपापम् ।।"},
{"c": "12.159", "n": "28", "i": 55751, "v": "न नर्मयुक्तं वचनं हिनस्ति; न स्त्रीषु राजन्न विवाहकाले । न गुर्वर्थे नात्मनो जीवितार्थे; पञ्चानृतान्याहुरपातकानि ।।"},
{"c": "12.159", "n": "29", "i": 55752, "v": "श्रद्दधानः शुभां विद्यां हीनादपि समाचरेत् । सुवर्णमपि चामेध्यादाददीतेति धारणा ।।"},
{"c": "12.159", "n": "30", "i": 55753, "v": "स्त्रीरत्नं दुष्कुलाच्चापि विषादप्यमृतं पिबेत् । अदुष्टा हि स्त्रियो रत्नमाप इत्येव धर्मतः ।।"},
{"c": "12.159", "n": "31", "i": 55754, "v": "गोब्राह्मणहितार्थं च वर्णानां संकरेषु च । गृह्णीयात्तु धनुर्वैश्यः परित्राणाय चात्मनः ।।"},
{"c": "12.159", "n": "32", "i": 55755, "v": "सुरापानं ब्रह्महत्या गुरुतल्पमथापि वा । अनिर्देश्यानि मन्यन्ते प्राणान्तानीति धारणा ।।"},
{"c": "12.159", "n": "33", "i": 55756, "v": "सुवर्णहरणं स्तैन्यं विप्रासङ्गश्च पातकम् । विहरन्मद्यपानं चाप्यगम्यागमनं तथा ।।"},
{"c": "12.159", "n": "34", "i": 55757, "v": "पतितैः संप्रयोगाच्च ब्राह्मणैर्योनितस्तथा । अचिरेण महाराज तादृशो वै भवत्युत ।।"},
{"c": "12.159", "n": "35", "i": 55758, "v": "संवत्सरेण पतति पतितेन सहाचरन् । याजनाध्यापनाद्यौनान्न तु यानासनाशनात् ।।"},
{"c": "12.159", "n": "36", "i": 55759, "v": "एतानि च ततोऽन्यानि निर्देश्यानीति धारणा । निर्देश्यकेन विधिना कालेनाव्यसनी भवेत् ।।"},
{"c": "12.159", "n": "37", "i": 55760, "v": "अन्नं तिर्यङ्न होतव्यं प्रेतकर्मण्यपातिते । त्रिषु त्वेतेषु पूर्वेषु न कुर्वीत विचारणाम् ।।"},
{"c": "12.159", "n": "38", "i": 55761, "v": "अमात्यान्वा गुरून्वापि जह्याद्धर्मेण धार्मिकः । प्रायश्चित्तमकुर्वाणैर्नैतैरर्हति संविदम् ।।"},
{"c": "12.159", "n": "39", "i": 55762, "v": "अधर्मकारी धर्मेण तपसा हन्ति किल्बिषम् । ब्रुवन्स्तेन इति स्तेनं तावत्प्राप्नोति किल्बिषम् । अस्तेनं स्तेन इत्युक्त्वा द्विगुणं पापमाप्नुयात् ।।"},
{"c": "12.159", "n": "40", "i": 55763, "v": "त्रिभागं ब्रह्महत्यायाः कन्या प्राप्नोति दुष्यती । यस्तु दूषयिता तस्याः शेषं प्राप्नोति किल्बिषम् ।।"},
{"c": "12.159", "n": "41", "i": 55764, "v": "ब्राह्मणायावगूर्येह स्पृष्ट्वा गुरुतरं भवेत् । वर्षाणां हि शतं पापः प्रतिष्ठां नाधिगच्छति ।।"},
{"c": "12.159", "n": "42", "i": 55765, "v": "सहस्रं त्वेव वर्षाणां निपात्य नरके वसेत् । तस्मान्नैवावगूर्याद्धि नैव जातु निपातयेत् ।।"},
{"c": "12.159", "n": "43", "i": 55766, "v": "शोणितं यावतः पांसून्संगृह्णीयाद्द्विजक्षतात् । तावतीः स समा राजन्नरके परिवर्तते ।।"},
{"c": "12.159", "n": "44", "i": 55767, "v": "भ्रूणहाहवमध्ये तु शुध्यते शस्त्रपातितः । आत्मानं जुहुयाद्वह्नौ समिद्धे तेन शुध्यति ।।"},
{"c": "12.159", "n": "45", "i": 55768, "v": "सुरापो वारुणीमुष्णां पीत्वा पापाद्विमुच्यते । तया स काये निर्दग्धे मृत्युना प्रेत्य शुध्यति । लोकांश्च लभते विप्रो नान्यथा लभते हि सः ।।"},
{"c": "12.159", "n": "46", "i": 55769, "v": "गुरुतल्पमधिष्ठाय दुरात्मा पापचेतनः । सूर्मीं ज्वलन्तीमाश्लिष्य मृत्युना स विशुध्यति ।।"},
{"c": "12.159", "n": "47", "i": 55770, "v": "अथ वा शिश्नवृषणावादायाञ्जलिना स्वयम् । नैरृतीं दिशमास्थाय निपतेत्स त्वजिह्मगः ।।"},
{"c": "12.159", "n": "48", "i": 55771, "v": "ब्राह्मणार्थेऽपि वा प्राणान्संत्यजेत्तेन शुध्यति । अश्वमेधेन वापीष्ट्वा गोमेधेनापि वा पुनः । अग्निष्टोमेन वा सम्यगिह प्रेत्य च पूयते ।।"},
{"c": "12.159", "n": "49", "i": 55772, "v": "तथैव द्वादश समाः कपाली ब्रह्महा भवेत् । ब्रह्मचारी चरेद्भैक्षं स्वकर्मोदाहरन्मुनिः ।।"},
{"c": "12.159", "n": "50", "i": 55773, "v": "एवं वा तपसा युक्तो ब्रह्महा सवनी भवेत् । एवं वा गर्भमज्ञाता चात्रेयीं योऽभिगच्छति । द्विगुणा ब्रह्महत्या वै आत्रेयीव्यसने भवेत् ।।"},
{"c": "12.159", "n": "51", "i": 55774, "v": "सुरापो नियताहारो ब्रह्मचारी क्षमाचरः । ऊर्ध्वं त्रिभ्योऽथ वर्षेभ्यो यजेताग्निष्टुता परम् । ऋषभैकसहस्रं गा दत्त्वा शुभमवाप्नुयात् ।।"},
{"c": "12.159", "n": "52", "i": 55775, "v": "वैश्यं हत्वा तु वर्षे द्वे ऋषभैकशताश्च गाः । शूद्रं हत्वाब्दमेवैकमृषभैकादशाश्च गाः ।।"},
{"c": "12.159", "n": "53", "i": 55776, "v": "श्वबर्बरखरान्हत्वा शौद्रमेव व्रतं चरेत् । मार्जारचाषमण्डूकान्काकं भासं च मूषकम् ।।"},
{"c": "12.159", "n": "54", "i": 55777, "v": "उक्तः पशुसमो धर्मो राजन्प्राणिनिपातनात् । प्रायश्चित्तान्यथान्यानि प्रवक्ष्याम्यनुपूर्वशः ।।"},
{"c": "12.159", "n": "55", "i": 55778, "v": "तल्पे चान्यस्य चौर्ये च पृथक्संवत्सरं चरेत् । त्रीणि श्रोत्रियभार्यायां परदारे तु द्वे स्मृते ।।"},
{"c": "12.159", "n": "56", "i": 55779, "v": "काले चतुर्थे भुञ्जानो ब्रह्मचारी व्रती भवेत् । स्थानासनाभ्यां विहरेत्त्रिरह्नोऽभ्युदितादपः । एवमेव निराचान्तो यश्चाग्नीनपविध्यति ।।"},
{"c": "12.159", "n": "57", "i": 55780, "v": "त्यजत्यकारणे यश्च पितरं मातरं तथा । पतितः स्यात्स कौरव्य तथा धर्मेषु निश्चयः ।।"},
{"c": "12.159", "n": "58", "i": 55781, "v": "ग्रासाच्छादनमत्यर्थं दद्यादिति निदर्शनम् । भार्यायां व्यभिचारिण्यां निरुद्धायां विशेषतः । यत्पुंसां परदारेषु तच्चैनां चारयेद्व्रतम् ।।"},
{"c": "12.159", "n": "59", "i": 55782, "v": "श्रेयांसं शयने हित्वा या पापीयांसमृच्छति । श्वभिस्तां खादयेद्राजा संस्थाने बहुसंवृते ।।"},
{"c": "12.159", "n": "60", "i": 55783, "v": "पुमांसं बन्धयेत्प्राज्ञः शयने तप्त आयसे । अप्यादधीत दारूणि तत्र दह्येत पापकृत् ।।"},
{"c": "12.159", "n": "61", "i": 55784, "v": "एष दण्डो महाराज स्त्रीणां भर्तृव्यतिक्रमे । संवत्सराभिशस्तस्य दुष्टस्य द्विगुणो भवेत् ।।"},
{"c": "12.159", "n": "62", "i": 55785, "v": "द्वे तस्य त्रीणि वर्षाणि चत्वारि सहसेविनः । कुचरः पञ्च वर्षाणि चरेद्भैक्षं मुनिव्रतः ।।"},
{"c": "12.159", "n": "63", "i": 55786, "v": "परिवित्तिः परिवेत्ता यया च परिविद्यते । पाणिग्राहश्च धर्मेण सर्वे ते पतिताः स्मृताः ।।"},
{"c": "12.159", "n": "64", "i": 55787, "v": "चरेयुः सर्व एवैते वीरहा यद्व्रतं चरेत् । चान्द्रायणं चरेन्मासं कृच्छ्रं वा पापशुद्धये ।।"},
{"c": "12.159", "n": "65", "i": 55788, "v": "परिवेत्ता प्रयच्छेत परिवित्ताय तां स्नुषाम् । ज्येष्ठेन त्वभ्यनुज्ञातो यवीयान्प्रत्यनन्तरम् । एनसो मोक्षमाप्नोति सा च तौ चैव धर्मतः ।।"},
{"c": "12.159", "n": "66", "i": 55789, "v": "अमानुषीषु गोवर्जमनावृष्टिर्न दुष्यति । अधिष्ठातारमत्तारं पशूनां पुरुषं विदुः ।।"},
{"c": "12.159", "n": "67", "i": 55790, "v": "परिधायोर्ध्ववालं तु पात्रमादाय मृन्मयम् । चरेत्सप्त गृहान्भैक्षं स्वकर्म परिकीर्तयन् ।।"},
{"c": "12.159", "n": "68", "i": 55791, "v": "तत्रैव लब्धभोजी स्याद्द्वादशाहात्स शुध्यति । चरेत्संवत्सरं चापि तद्व्रतं यन्निराकृति ।।"},
{"c": "12.159", "n": "69", "i": 55792, "v": "भवेत्तु मानुषेष्वेवं प्रायश्चित्तमनुत्तमम् । दानं वादानसक्तेषु सर्वमेव प्रकल्पयेत् । अनास्तिकेषु गोमात्रं प्राणमेकं प्रचक्षते ।।"},
{"c": "12.159", "n": "70", "i": 55793, "v": "श्ववराहमनुष्याणां कुक्कुटस्य खरस्य च । मांसं मूत्रपुरीषं च प्राश्य संस्कारमर्हति ।।"},
{"c": "12.159", "n": "71", "i": 55794, "v": "ब्राह्मणस्य सुरापस्य गन्धमाघ्राय सोमपः । अपस्त्र्यहं पिबेदुष्णास्त्र्यहमुष्णं पयः पिबेत् । त्र्यहमुष्णं घृतं पीत्वा वायुभक्षो भवेत्त्र्यहम् ।।"},
{"c": "12.159", "n": "72", "i": 55795, "v": "एवमेतत्समुद्दिष्टं प्रायश्चित्तं सनातनम् । ब्राह्मणस्य विशेषेण तत्त्वज्ञानेन जायते ।।"},
{"c": "12.160", "t": "वैशंपायन उवाच ।"},
{"c": "12.160", "n": "1", "i": 55796, "v": "कथान्तरमथासाद्य खड्गयुद्धविशारदः । नकुलः शरतल्पस्थमिदमाह पितामहम् ।।"},
{"c": "12.160", "n": "2", "i": 55797, "v": "धनुः प्रहरणं श्रेष्ठमिति वादः पितामह । मतस्तु मम धर्मज्ञ खड्ग एव सुसंशितः ।।"},
{"c": "12.160", "n": "3", "i": 55798, "v": "विशीर्णे कार्मुके राजन्प्रक्षीणेषु च वाजिषु । खड्गेन शक्यते युद्धे साध्वात्मा परिरक्षितुम् ।।"},
{"c": "12.160", "n": "4", "i": 55799, "v": "शरासनधरांश्चैव गदाशक्तिधरांस्तथा । एकः खड्गधरो वीरः समर्थः प्रतिबाधितुम् ।।"},
{"c": "12.160", "n": "5", "i": 55800, "v": "अत्र मे संशयश्चैव कौतूहलमतीव च । किं स्वित्प्रहरणं श्रेष्ठं सर्वयुद्धेषु पार्थिव ।।"},
{"c": "12.160", "n": "6", "i": 55801, "v": "कथं चोत्पादितः खड्गः कस्यार्थाय च केन वा । पूर्वाचार्यं च खड्गस्य प्रब्रूहि प्रपितामह ।।"},
{"c": "12.160", "n": "7", "i": 55802, "v": "तस्य तद्वचनं श्रुत्वा माद्रीपुत्रस्य धीमतः । सर्वकौशलसंयुक्तं सूक्ष्मचित्रार्थवच्छुभम् ।।"},
{"c": "12.160", "n": "8", "i": 55803, "v": "ततस्तस्योत्तरं वाक्यं स्वरवर्णोपपादितम् । शिक्षान्यायोपसंपन्नं द्रोणशिष्याय पृच्छते ।।"},
{"c": "12.160", "n": "9", "i": 55804, "v": "उवाच सर्वधर्मज्ञो धनुर्वेदस्य पारगः । शरतल्पगतो भीष्मो नकुलाय महात्मने ।।"},
{"c": "12.160", "n": "10", "i": 55805, "v": "तत्त्वं शृणुष्व माद्रेय यदेतत्परिपृच्छसि । प्रबोधितोऽस्मि भवता धातुमानिव पर्वतः ।।"},
{"c": "12.160", "n": "11", "i": 55806, "v": "सलिलैकार्णवं तात पुरा सर्वमभूदिदम् । निष्प्रकम्पमनाकाशमनिर्देश्यमहीतलम् ।।"},
{"c": "12.160", "n": "12", "i": 55807, "v": "तमःसंवृतमस्पर्शमतिगम्भीरदर्शनम् । निःशब्दं चाप्रमेयं च तत्र जज्ञे पितामहः ।।"},
{"c": "12.160", "n": "13", "i": 55808, "v": "सोऽसृजद्वायुमग्निं च भास्करं चापि वीर्यवान् । आकाशमसृजच्चोर्ध्वमधो भूमिं च नैरृतिम् ।।"},
{"c": "12.160", "n": "14", "i": 55809, "v": "नभः सचन्द्रतारं च नक्षत्राणि ग्रहांस्तथा । संवत्सरानहोरात्रानृतूनथ लवान्क्षणान् ।।"},
{"c": "12.160", "n": "15", "i": 55810, "v": "ततः शरीरं लोकस्थं स्थापयित्वा पितामहः । जनयामास भगवान्पुत्रानुत्तमतेजसः ।।"},
{"c": "12.160", "n": "16", "i": 55811, "v": "मरीचिमृषिमत्रिं च पुलस्त्यं पुलहं क्रतुम् । वसिष्ठाङ्गिरसौ चोभौ रुद्रं च प्रभुमीश्वरम् ।।"},
{"c": "12.160", "n": "17", "i": 55812, "v": "प्राचेतसस्तथा दक्षः कन्याः षष्टिमजीजनत् । ता वै ब्रह्मर्षयः सर्वाः प्रजार्थं प्रतिपेदिरे ।।"},
{"c": "12.160", "n": "18", "i": 55813, "v": "ताभ्यो विश्वानि भूतानि देवाः पितृगणास्तथा । गन्धर्वाप्सरसश्चैव रक्षांसि विविधानि च ।।"},
{"c": "12.160", "n": "19", "i": 55814, "v": "पतत्रिमृगमीनाश्च प्लवंगाश्च महोरगाः । नानाकृतिबलाश्चान्ये जलक्षितिविचारिणः ।।"},
{"c": "12.160", "n": "20", "i": 55815, "v": "औद्भिदाः स्वेदजाश्चैव अण्डजाश्च जरायुजाः । जज्ञे तात तथा सर्वं जगत्स्थावरजङ्गमम् ।।"},
{"c": "12.160", "n": "21", "i": 55816, "v": "भूतसर्गमिमं कृत्वा सर्वलोकपितामहः । शाश्वतं वेदपठितं धर्मं च युयुजे पुनः ।।"},
{"c": "12.160", "n": "22", "i": 55817, "v": "तस्मिन्धर्मे स्थिता देवाः सहाचार्यपुरोहिताः । आदित्या वसवो रुद्राः ससाध्या मरुदश्विनः ।।"},
{"c": "12.160", "n": "23", "i": 55818, "v": "भृग्वत्र्यङ्गिरसः सिद्धाः काश्यपश्च तपोधनः । वसिष्ठगौतमागस्त्यास्तथा नारदपर्वतौ ।।"},
{"c": "12.160", "n": "24", "i": 55819, "v": "ऋषयो वालखिल्याश्च प्रभासाः सिकतास्तथा । घृताचाः सोमवायव्या वैखानसमरीचिपाः ।।"},
{"c": "12.160", "n": "25", "i": 55820, "v": "अकृष्टाश्चैव हंसाश्च ऋषयोऽथाग्नियोनिजाः । वानप्रस्थाः पृश्नयश्च स्थिता ब्रह्मानुशासने ।।"},
{"c": "12.160", "n": "26", "i": 55821, "v": "दानवेन्द्रास्त्वतिक्रम्य तत्पितामहशासनम् । धर्मस्यापचयं चक्रुः क्रोधलोभसमन्विताः ।।"},
{"c": "12.160", "n": "27", "i": 55822, "v": "हिरण्यकशिपुश्चैव हिरण्याक्षो विरोचनः । शम्बरो विप्रचित्तिश्च प्रह्रादो नमुचिर्बलिः ।।"},
{"c": "12.160", "n": "28", "i": 55823, "v": "एते चान्ये च बहवः सगणा दैत्यदानवाः । धर्मसेतुमतिक्रम्य रेमिरेऽधर्मनिश्चयाः ।।"},
{"c": "12.160", "n": "29", "i": 55824, "v": "सर्वे स्म तुल्यजातीया यथा देवास्तथा वयम् । इत्येवं हेतुमास्थाय स्पर्धमानाः सुरर्षिभिः ।।"},
{"c": "12.160", "n": "30", "i": 55825, "v": "न प्रियं नाप्यनुक्रोशं चक्रुर्भूतेषु भारत । त्रीनुपायानतिक्रम्य दण्डेन रुरुधुः प्रजाः । न जग्मुः संविदं तैश्च दर्पादसुरसत्तमाः ।।"},
{"c": "12.160", "n": "31", "i": 55826, "v": "अथ वै भगवान्ब्रह्मा ब्रह्मर्षिभिरुपस्थितः । तदा हिमवतः पृष्ठे सुरम्ये पद्मतारके ।।"},
{"c": "12.160", "n": "32", "i": 55827, "v": "शतयोजनविस्तारे मणिमुक्ताचयाचिते । तस्मिन्गिरिवरे पुत्र पुष्पितद्रुमकानने । तस्थौ स विबुधश्रेष्ठो ब्रह्मा लोकार्थसिद्धये ।।"},
{"c": "12.160", "n": "33", "i": 55828, "v": "ततो वर्षसहस्रान्ते वितानमकरोत्प्रभुः । विधिना कल्पदृष्टेन यथोक्तेनोपपादितम् ।।"},
{"c": "12.160", "n": "34", "i": 55829, "v": "ऋषिभिर्यज्ञपटुभिर्यथावत्कर्मकर्तृभिः । मरुद्भिः परिसंस्तीर्णं दीप्यमानैश्च पावकैः ।।"},
{"c": "12.160", "n": "35", "i": 55830, "v": "काञ्चनैर्यज्ञभाण्डैश्च भ्राजिष्णुभिरलंकृतम् । वृतं देवगणैश्चैव प्रबभौ यज्ञमण्डलम् ।।"},
{"c": "12.160", "n": "36", "i": 55831, "v": "तथा ब्रह्मर्षिभिश्चैव सदस्यैरुपशोभितम् । तत्र घोरतमं वृत्तमृषीणां मे परिश्रुतम् ।।"},
{"c": "12.160", "n": "37", "i": 55832, "v": "चन्द्रमा विमलं व्योम यथाभ्युदिततारकम् । विदार्याग्निं तथा भूतमुत्थितं श्रूयते ततः ।।"},
{"c": "12.160", "n": "38", "i": 55833, "v": "नीलोत्पलसवर्णाभं तीक्ष्णदंष्ट्रं कृशोदरम् । प्रांशु दुर्दर्शनं चैवाप्यतितेजस्तथैव च ।।"},
{"c": "12.160", "n": "39", "i": 55834, "v": "तस्मिन्नुत्पतमाने च प्रचचाल वसुंधरा । तत्रोर्मिकलिलावर्तश्चुक्षुभे च महार्णवः ।।"},
{"c": "12.160", "n": "40", "i": 55835, "v": "पेतुरुल्का महोत्पाताः शाखाश्च मुमुचुर्द्रुमाः । अप्रसन्ना दिशः सर्वाः पवनश्चाशिवो ववौ । मुहुर्मुहुश्च भूतानि प्राव्यथन्त भयात्तथा ।।"},
{"c": "12.160", "n": "41", "i": 55836, "v": "ततः सुतुमुलं दृष्ट्वा तदद्भुतमुपस्थितम् । महर्षिसुरगन्धर्वानुवाचेदं पितामहः ।।"},
{"c": "12.160", "n": "42", "i": 55837, "v": "मयैतच्चिन्तितं भूतमसिर्नामैष वीर्यवान् । रक्षणार्थाय लोकस्य वधाय च सुरद्विषाम् ।।"},
{"c": "12.160", "n": "43", "i": 55838, "v": "ततस्तद्रूपमुत्सृज्य बभौ निस्त्रिंश एव सः । विमलस्तीक्ष्णधारश्च कालान्तक इवोद्यतः ।।"},
{"c": "12.160", "n": "44", "i": 55839, "v": "ततस्तं शितिकण्ठाय रुद्रायर्षभकेतवे । ब्रह्मा ददावसिं दीप्तमधर्मप्रतिवारणम् ।।"},
{"c": "12.160", "n": "45", "i": 55840, "v": "ततः स भगवान्रुद्रो ब्रह्मर्षिगणसंस्तुतः । प्रगृह्यासिममेयात्मा रूपमन्यच्चकार ह ।।"},
{"c": "12.160", "n": "46", "i": 55841, "v": "चतुर्बाहुः स्पृशन्मूर्ध्ना भूस्थितोऽपि नभस्तलम् । ऊर्ध्वदृष्टिर्महालिङ्गो मुखाज्ज्वालाः समुत्सृजन् । विकुर्वन्बहुधा वर्णान्नीलपाण्डुरलोहितान् ।।"},
{"c": "12.160", "n": "47", "i": 55842, "v": "बिभ्रत्कृष्णाजिनं वासो हेमप्रवरतारकम् । नेत्रं चैकं ललाटेन भास्करप्रतिमं महत् । शुशुभाते च विमले द्वे नेत्रे कृष्णपिङ्गले ।।"},
{"c": "12.160", "n": "48", "i": 55843, "v": "ततो देवो महादेवः शूलपाणिर्भगाक्षिहा । संप्रगृह्य तु निस्त्रिंशं कालार्कानलसंनिभम् ।।"},
{"c": "12.160", "n": "49", "i": 55844, "v": "त्रिकूटं चर्म चोद्यम्य सविद्युतमिवाम्बुदम् । चचार विविधान्मार्गान्महाबलपराक्रमः । विधुन्वन्नसिमाकाशे दानवान्तचिकीर्षया ।।"},
{"c": "12.160", "n": "50", "i": 55845, "v": "तस्य नादं विनदतो महाहासं च मुञ्चतः । बभौ प्रतिभयं रूपं तदा रुद्रस्य भारत ।।"},
{"c": "12.160", "n": "51", "i": 55846, "v": "तद्रूपधारिणं रुद्रं रौद्रकर्म चिकीर्षवः । निशम्य दानवाः सर्वे हृष्टाः समभिदुद्रुवुः ।।"},
{"c": "12.160", "n": "52", "i": 55847, "v": "अश्मभिश्चाप्यवर्षन्त प्रदीप्तैश्च तथोल्मुकैः । घोरैः प्रहरणैश्चान्यैः शितधारैरयोमुखैः ।।"},
{"c": "12.160", "n": "53", "i": 55848, "v": "ततस्तद्दानवानीकं संप्रणेतारमच्युतम् । रुद्रखड्गबलोद्धूतं प्रचचाल मुमोह च ।।"},
{"c": "12.160", "n": "54", "i": 55849, "v": "चित्रं शीघ्रतरत्वाच्च चरन्तमसिधारिणम् । तमेकमसुराः सर्वे सहस्रमिति मेनिरे ।।"},
{"c": "12.160", "n": "55", "i": 55850, "v": "छिन्दन्भिन्दन्रुजन्कृन्तन्दारयन्प्रमथन्नपि । अचरद्दैत्यसंघेषु रुद्रोऽग्निरिव कक्षगः ।।"},
{"c": "12.160", "n": "56", "i": 55851, "v": "असिवेगप्ररुग्णास्ते छिन्नबाहूरुवक्षसः । संप्रकृत्तोत्तमाङ्गाश्च पेतुरुर्व्यां महासुराः ।।"},
{"c": "12.160", "n": "57", "i": 55852, "v": "अपरे दानवा भग्ना रुद्रघातावपीडिताः । अन्योन्यमभिनर्दन्तो दिशः संप्रतिपेदिरे ।।"},
{"c": "12.160", "n": "58", "i": 55853, "v": "भूमिं केचित्प्रविविशुः पर्वतानपरे तथा । अपरे जग्मुराकाशमपरेऽम्भः समाविशन् ।।"},
{"c": "12.160", "n": "59", "i": 55854, "v": "तस्मिन्महति संवृत्ते समरे भृशदारुणे । बभौ भूमिः प्रतिभया तदा रुधिरकर्दमा ।।"},
{"c": "12.160", "n": "60", "i": 55855, "v": "दानवानां शरीरैश्च महद्भिः शोणितोक्षितैः । समाकीर्णा महाबाहो शैलैरिव सकिंशुकैः ।।"},
{"c": "12.160", "n": "61", "i": 55856, "v": "रुधिरेण परिक्लिन्ना प्रबभौ वसुधा तदा । रक्तार्द्रवसना श्यामा नारीव मदविह्वला ।।"},
{"c": "12.160", "n": "62", "i": 55857, "v": "स रुद्रो दानवान्हत्वा कृत्वा धर्मोत्तरं जगत् । रौद्रं रूपं विहायाशु चक्रे रूपं शिवं शिवः ।।"},
{"c": "12.160", "n": "63", "i": 55858, "v": "ततो महर्षयः सर्वे सर्वे देवगणास्तथा । जयेनाद्भुतकल्पेन देवदेवमथार्चयन् ।।"},
{"c": "12.160", "n": "64", "i": 55859, "v": "ततः स भगवान्रुद्रो दानवक्षतजोक्षितम् । असिं धर्मस्य गोप्तारं ददौ सत्कृत्य विष्णवे ।।"},
{"c": "12.160", "n": "65", "i": 55860, "v": "विष्णुर्मरीचये प्रादान्मरीचिर्भगवांश्च तम् । महर्षिभ्यो ददौ खड्गमृषयो वासवाय तु ।।"},
{"c": "12.160", "n": "66", "i": 55861, "v": "महेन्द्रो लोकपालेभ्यो लोकपालास्तु पुत्रक । मनवे सूर्यपुत्राय ददुः खड्गं सुविस्तरम् ।।"},
{"c": "12.160", "n": "67", "i": 55862, "v": "ऊचुश्चैनं तथैवाद्यं मानुषाणां त्वमीश्वरः । असिना धर्मगर्भेण पालयस्व प्रजा इति ।।"},
{"c": "12.160", "n": "68", "i": 55863, "v": "धर्मसेतुमतिक्रान्ताः सूक्ष्मस्थूलार्थकारणात् । विभज्य दण्डं रक्ष्याः स्युर्धर्मतो न यदृच्छया ।।"},
{"c": "12.160", "n": "69", "i": 55864, "v": "दुर्वाचा निग्रहो दण्डो हिरण्यबहुलस्तथा । व्यङ्गनं च शरीरस्य वधो वानल्पकारणात् ।।"},
{"c": "12.160", "n": "70", "i": 55865, "v": "असेरेतानि रूपाणि दुर्वाचादीनि निर्दिशेत् । असेरेव प्रमाणानि परिमाणव्यतिक्रमात् ।।"},
{"c": "12.160", "n": "71", "i": 55866, "v": "अधिसृज्याथ पुत्रं स्वं प्रजानामधिपं ततः । मनुः प्रजानां रक्षार्थं क्षुपाय प्रददावसिम् ।।"},
{"c": "12.160", "n": "72", "i": 55867, "v": "क्षुपाज्जग्राह चेक्ष्वाकुरिक्ष्वाकोश्च पुरूरवाः । आयुश्च तस्माल्लेभे तं नहुषश्च ततो भुवि ।।"},
{"c": "12.160", "n": "73", "i": 55868, "v": "ययातिर्नहुषाच्चापि पूरुस्तस्माच्च लब्धवान् । आमूर्तरयसस्तस्मात्ततो भूमिशयो नृपः ।।"},
{"c": "12.160", "n": "74", "i": 55869, "v": "भरतश्चापि दौःषन्तिर्लेभे भूमिशयादसिम् । तस्माच्च लेभे धर्मज्ञो राजन्नैडबिडस्तथा ।।"},
{"c": "12.160", "n": "75", "i": 55870, "v": "ततश्चैडबिडाल्लेभे धुन्धुमारो जनेश्वरः । धुन्धुमाराच्च काम्बोजो मुचुकुन्दस्ततोऽलभत् ।।"},
{"c": "12.160", "n": "76", "i": 55871, "v": "मुचुकुन्दान्मरुत्तश्च मरुत्तादपि रैवतः । रैवताद्युवनाश्वश्च युवनाश्वात्ततो रघुः ।।"},
{"c": "12.160", "n": "77", "i": 55872, "v": "इक्ष्वाकुवंशजस्तस्माद्धरिणाश्वः प्रतापवान् । हरिणाश्वादसिं लेभे शुनकः शुनकादपि ।।"},
{"c": "12.160", "n": "78", "i": 55873, "v": "उशीनरो वै धर्मात्मा तस्माद्भोजाः सयादवाः । यदुभ्यश्च शिबिर्लेभे शिबेश्चापि प्रतर्दनः ।।"},
{"c": "12.160", "n": "79", "i": 55874, "v": "प्रतर्दनादष्टकश्च रुशदश्वोऽष्टकादपि । रुशदश्वाद्भरद्वाजो द्रोणस्तस्मात्कृपस्ततः । ततस्त्वं भ्रातृभिः सार्धं परमासिमवाप्तवान् ।।"},
{"c": "12.160", "n": "80", "i": 55875, "v": "कृत्तिकाश्चास्य नक्षत्रमसेरग्निश्च दैवतम् । रोहिण्यो गोत्रमस्याथ रुद्रश्च गुरुरुत्तमः ।।"},
{"c": "12.160", "n": "81", "i": 55876, "v": "असेरष्टौ च नामानि रहस्यानि निबोध मे । पाण्डवेय सदा यानि कीर्तयँल्लभते जयम् ।।"},
{"c": "12.160", "n": "82", "i": 55877, "v": "असिर्विशसनः खड्गस्तीक्ष्णवर्त्मा दुरासदः । श्रीगर्भो विजयश्चैव धर्मपालस्तथैव च ।।"},
{"c": "12.160", "n": "83", "i": 55878, "v": "अग्र्यः प्रहरणानां च खड्गो माद्रवतीसुत । महेश्वरप्रणीतश्च पुराणे निश्चयं गतः ।।"},
{"c": "12.160", "n": "84", "i": 55879, "v": "पृथुस्तूत्पादयामास धनुराद्यमरिंदम । तेनेयं पृथिवी पूर्वं वैन्येन परिरक्षिता ।।"},
{"c": "12.160", "n": "85", "i": 55880, "v": "तदेतदार्षं माद्रेय प्रमाणं कर्तुमर्हसि । असेश्च पूजा कर्तव्या सदा युद्धविशारदैः ।।"},
{"c": "12.160", "n": "86", "i": 55881, "v": "इत्येष प्रथमः कल्पो व्याख्यातस्ते सुविस्तरः । असेरुत्पत्तिसंसर्गो यथावद्भरतर्षभ ।।"},
{"c": "12.160", "n": "87", "i": 55882, "v": "सर्वथैतदिह श्रुत्वा खड्गसाधनमुत्तमम् । लभते पुरुषः कीर्तिं प्रेत्य चानन्त्यमश्नुते ।।"},
{"c": "12.161", "t": "वैशंपायन उवाच ।"},
{"c": "12.161", "n": "1", "i": 55883, "v": "इत्युक्तवति भीष्मे तु तूष्णींभूते युधिष्ठिरः । पप्रच्छावसरं गत्वा भ्रातॄन्विदुरपञ्चमान् ।।"},
{"c": "12.161", "n": "2", "i": 55884, "v": "धर्मे चार्थे च कामे च लोकवृत्तिः समाहिता । तेषां गरीयान्कतमो मध्यमः को लघुश्च कः ।।"},
{"c": "12.161", "n": "3", "i": 55885, "v": "कस्मिंश्चात्मा नियन्तव्यस्त्रिवर्गविजयाय वै । संतुष्टा नैष्ठिकं वाक्यं यथावद्वक्तुमर्हथ ।।"},
{"c": "12.161", "n": "4", "i": 55886, "v": "ततोऽर्थगतितत्त्वज्ञः प्रथमं प्रतिभानवान् । जगाद विदुरो वाक्यं धर्मशास्त्रमनुस्मरन् ।।"},
{"c": "12.161", "n": "5", "i": 55887, "v": "बाहुश्रुत्यं तपस्त्यागः श्रद्धा यज्ञक्रिया क्षमा । भावशुद्धिर्दया सत्यं संयमश्चात्मसंपदः ।।"},
{"c": "12.161", "n": "6", "i": 55888, "v": "एतदेवाभिपद्यस्व मा ते भूच्चलितं मनः । एतन्मूलौ हि धर्मार्थावेतदेकपदं हितम् ।।"},
{"c": "12.161", "n": "7", "i": 55889, "v": "धर्मेणैवर्षयस्तीर्णा धर्मे लोकाः प्रतिष्ठिताः । धर्मेण देवा दिविगा धर्मे चार्थः समाहितः ।।"},
{"c": "12.161", "n": "8", "i": 55890, "v": "धर्मो राजन्गुणश्रेष्ठो मध्यमो ह्यर्थ उच्यते । कामो यवीयानिति च प्रवदन्ति मनीषिणः । तस्माद्धर्मप्रधानेन भवितव्यं यतात्मना ।।"},
{"c": "12.161", "n": "9", "i": 55891, "v": "समाप्तवचने तस्मिन्नर्थशास्त्रविशारदः । पार्थो वाक्यार्थतत्त्वज्ञो जगौ वाक्यमतन्द्रितः ।।"},
{"c": "12.161", "n": "10", "i": 55892, "v": "कर्मभूमिरियं राजन्निह वार्त्ता प्रशस्यते । कृषिवाणिज्यगोरक्ष्यं शिल्पानि विविधानि च ।।"},
{"c": "12.161", "n": "11", "i": 55893, "v": "अर्थ इत्येव सर्वेषां कर्मणामव्यतिक्रमः । न ऋतेऽर्थेन वर्तेते धर्मकामाविति श्रुतिः ।।"},
{"c": "12.161", "n": "12", "i": 55894, "v": "विजयी ह्यर्थवान्धर्ममाराधयितुमुत्तमम् । कामं च चरितुं शक्तो दुष्प्रापमकृतात्मभिः ।।"},
{"c": "12.161", "n": "13", "i": 55895, "v": "अर्थस्यावयवावेतौ धर्मकामाविति श्रुतिः । अर्थसिद्ध्या हि निर्वृत्तावुभावेतौ भविष्यतः ।।"},
{"c": "12.161", "n": "14", "i": 55896, "v": "उद्भूतार्थं हि पुरुषं विशिष्टतरयोनयः । ब्रह्माणमिव भूतानि सततं पर्युपासते ।।"},
{"c": "12.161", "n": "15", "i": 55897, "v": "जटाजिनधरा दान्ताः पङ्कदिग्धा जितेन्द्रियाः । मुण्डा निस्तन्तवश्चापि वसन्त्यर्थार्थिनः पृथक् ।।"},
{"c": "12.161", "n": "16", "i": 55898, "v": "काषायवसनाश्चान्ये श्मश्रुला ह्रीसुसंवृताः । विद्वांसश्चैव शान्ताश्च मुक्ताः सर्वपरिग्रहैः ।।"},
{"c": "12.161", "n": "17", "i": 55899, "v": "अर्थार्थिनः सन्ति केचिदपरे स्वर्गकाङ्क्षिणः । कुलप्रत्यागमाश्चैके स्वं स्वं मार्गमनुष्ठिताः ।।"},
{"c": "12.161", "n": "18", "i": 55900, "v": "आस्तिका नास्तिकाश्चैव नियताः संयमे परे । अप्रज्ञानं तमोभूतं प्रज्ञानं तु प्रकाशता ।।"},
{"c": "12.161", "n": "19", "i": 55901, "v": "भृत्यान्भोगैर्द्विषो दण्डैर्यो योजयति सोऽर्थवान् । एतन्मतिमतां श्रेष्ठ मतं मम यथातथम् । अनयोस्तु निबोध त्वं वचनं वाक्यकण्ठयोः ।।"},
{"c": "12.161", "n": "20", "i": 55902, "v": "ततो धर्मार्थकुशलौ माद्रीपुत्रावनन्तरम् । नकुलः सहदेवश्च वाक्यं जगदतुः परम् ।।"},
{"c": "12.161", "n": "21", "i": 55903, "v": "आसीनश्च शयानश्च विचरन्नपि च स्थितः । अर्थयोगं दृढं कुर्याद्योगैरुच्चावचैरपि ।।"},
{"c": "12.161", "n": "22", "i": 55904, "v": "अस्मिंस्तु वै सुसंवृत्ते दुर्लभे परमप्रिये । इह कामानवाप्नोति प्रत्यक्षं नात्र संशयः ।।"},
{"c": "12.161", "n": "23", "i": 55905, "v": "योऽर्थो धर्मेण संयुक्तो धर्मो यश्चार्थसंयुतः । मध्विवामृतसंयुक्तं तस्मादेतौ मताविह ।।"},
{"c": "12.161", "n": "24", "i": 55906, "v": "अनर्थस्य न कामोऽस्ति तथार्थोऽधर्मिणः कुतः । तस्मादुद्विजते लोको धर्मार्थाद्यो बहिष्कृतः ।।"},
{"c": "12.161", "n": "25", "i": 55907, "v": "तस्माद्धर्मप्रधानेन साध्योऽर्थः संयतात्मना । विश्वस्तेषु च भूतेषु कल्पते सर्व एव हि ।।"},
{"c": "12.161", "n": "26", "i": 55908, "v": "धर्मं समाचरेत्पूर्वं तथार्थं धर्मसंयुतम् । ततः कामं चरेत्पश्चात्सिद्धार्थस्य हि तत्फलम् ।।"},
{"c": "12.161", "n": "27", "i": 55909, "v": "विरेमतुस्तु तद्वाक्यमुक्त्वा तावश्विनोः सुतौ । भीमसेनस्तदा वाक्यमिदं वक्तुं प्रचक्रमे ।।"},
{"c": "12.161", "n": "28", "i": 55910, "v": "नाकामः कामयत्यर्थं नाकामो धर्ममिच्छति । नाकामः कामयानोऽस्ति तस्मात्कामो विशिष्यते ।।"},
{"c": "12.161", "n": "29", "i": 55911, "v": "कामेन युक्ता ऋषयस्तपस्येव समाहिताः । पलाशफलमूलाशा वायुभक्षाः सुसंयताः ।।"},
{"c": "12.161", "n": "30", "i": 55912, "v": "वेदोपवादेष्वपरे युक्ताः स्वाध्यायपारगाः । श्राद्धयज्ञक्रियायां च तथा दानप्रतिग्रहे ।।"},
{"c": "12.161", "n": "31", "i": 55913, "v": "वणिजः कर्षका गोपाः कारवः शिल्पिनस्तथा । दैवकर्मकृतश्चैव युक्ताः कामेन कर्मसु ।।"},
{"c": "12.161", "n": "32", "i": 55914, "v": "समुद्रं चाविशन्त्यन्ये नराः कामेन संयुताः । कामो हि विविधाकारः सर्वं कामेन संततम् ।।"},
{"c": "12.161", "n": "33", "i": 55915, "v": "नास्ति नासीन्नाभविष्यद्भूतं कामात्मकात्परम् । एतत्सारं महाराज धर्मार्थावत्र संश्रितौ ।।"},
{"c": "12.161", "n": "34", "i": 55916, "v": "नवनीतं यथा दध्नस्तथा कामोऽर्थधर्मतः । श्रेयस्तैलं च पिण्याकाद्घृतं श्रेय उदश्वितः ।।"},
{"c": "12.161", "n": "35", "i": 55917, "v": "श्रेयः पुष्पफलं काष्ठात्कामो धर्मार्थयोर्वरः । पुष्पतो मध्विव रसः कामात्संजायते सुखम् ।।"},
{"c": "12.161", "n": "36", "i": 55918, "v": "सुचारुवेषाभिरलंकृताभि;र्मदोत्कटाभिः प्रियवादिनीभिः । रमस्व योषाभिरुपेत्य कामं; कामो हि राजंस्तरसाभिपाती ।।"},
{"c": "12.161", "n": "37", "i": 55919, "v": "बुद्धिर्ममैषा परिषत्स्थितस्य; मा भूद्विचारस्तव धर्मपुत्र । स्यात्संहितं सद्भिरफल्गुसारं; समेत्य वाक्यं परमानृशंस्यम् ।।"},
{"c": "12.161", "n": "38", "i": 55920, "v": "धर्मार्थकामाः सममेव सेव्या; यस्त्वेकसेवी स नरो जघन्यः । द्वयोस्तु दक्षं प्रवदन्ति मध्यं; स उत्तमो यो निरतस्त्रिवर्गे ।।"},
{"c": "12.161", "n": "39", "i": 55921, "v": "प्राज्ञः सुहृच्चन्दनसारलिप्तो; विचित्रमाल्याभरणैरुपेतः । ततो वचः संग्रहविग्रहेण; प्रोक्त्वा यवीयान्विरराम भीमः ।।"},
{"c": "12.161", "n": "40", "i": 55922, "v": "ततो मुहूर्तादथ धर्मराजो; वाक्यानि तेषामनुचिन्त्य सम्यक् । उवाच वाचावितथं स्मयन्वै; बहुश्रुतो धर्मभृतां वरिष्ठः ।।"},
{"c": "12.161", "n": "41", "i": 55923, "v": "निःसंशयं निश्चितधर्मशास्त्राः; सर्वे भवन्तो विदितप्रमाणाः । विज्ञातुकामस्य ममेह वाक्य;मुक्तं यद्वै नैष्ठिकं तच्छ्रुतं मे । इह त्ववश्यं गदतो ममापि; वाक्यं निबोधध्वमनन्यभावाः ।।"},
{"c": "12.161", "n": "42", "i": 55924, "v": "यो वै न पापे निरतो न पुण्ये; नार्थे न धर्मे मनुजो न कामे । विमुक्तदोषः समलोष्टकाञ्चनः; स मुच्यते दुःखसुखार्थसिद्धेः ।।"},
{"c": "12.161", "n": "43", "i": 55925, "v": "भूतानि जातीमरणान्वितानि; जराविकारैश्च समन्वितानि । भूयश्च तैस्तैः प्रतिबोधितानि; मोक्षं प्रशंसन्ति न तं च विद्मः ।।"},
{"c": "12.161", "n": "44", "i": 55926, "v": "स्नेहे नबद्धस्य न सन्ति तानी;त्येवं स्वयंभूर्भगवानुवाच । बुधाश्च निर्वाणपरा वदन्ति; तस्मान्न कुर्यात्प्रियमप्रियं च ।।"},
{"c": "12.161", "n": "45", "i": 55927, "v": "एतत्प्रधानं न तु कामकारो; यथा नियुक्तोऽस्मि तथा चरामि । भूतानि सर्वाणि विधिर्नियुङ्क्ते; विधिर्बलीयानिति वित्त सर्वे ।।"},
{"c": "12.161", "n": "46", "i": 55928, "v": "न कर्मणाप्नोत्यनवाप्यमर्थं; यद्भावि सर्वं भवतीति वित्त । त्रिवर्गहीनोऽपि हि विन्दतेऽर्थं; तस्मादिदं लोकहिताय गुह्यम् ।।"},
{"c": "12.161", "n": "47", "i": 55929, "v": "ततस्तदग्र्यं वचनं मनोनुगं; समस्तमाज्ञाय ततोऽतिहेतुमत् । तदा प्रणेदुश्च जहर्षिरे च ते; कुरुप्रवीराय च चक्रुरञ्जलीन् ।।"},
{"c": "12.161", "n": "48", "i": 55930, "v": "सुचारुवर्णाक्षरशब्दभूषितां; मनोनुगां निर्धुतवाक्यकण्टकाम् । निशम्य तां पार्थिव पार्थभाषितां; गिरं नरेन्द्राः प्रशशंसुरेव ते । पुनश्च पप्रच्छ सरिद्वरासुतं; ततः परं धर्ममहीनसत्त्वः ।।"},
{"c": "12.162", "t": "युधिष्ठिर उवाच ।"},
{"c": "12.162", "n": "1", "i": 55931, "v": "पितामह महाप्राज्ञ कुरूणां कीर्तिवर्धन । प्रश्नं कंचित्प्रवक्ष्यामि तन्मे व्याख्यातुमर्हसि ।।"},
{"c": "12.162", "n": "2", "i": 55932, "v": "कीदृशा मानवाः सौम्याः कैः प्रीतिः परमा भवेत् । आयत्यां च तदात्वे च के क्षमास्तान्वदस्व मे ।।"},
{"c": "12.162", "n": "3", "i": 55933, "v": "न हि तत्र धनं स्फीतं न च संबन्धिबान्धवाः । तिष्ठन्ति यत्र सुहृदस्तिष्ठन्तीति मतिर्मम ।।"},
{"c": "12.162", "n": "4", "i": 55934, "v": "दुर्लभो हि सुहृच्छ्रोता दुर्लभश्च हितः सुहृत् । एतद्धर्मभृतां श्रेष्ठ सर्वं व्याख्यातुमर्हसि ।।"},
{"c": "12.162", "t": "भीष्म उवाच ।"},
{"c": "12.162", "n": "5", "i": 55935, "v": "संधेयान्पुरुषान्राजन्नसंधेयांश्च तत्त्वतः । वदतो मे निबोध त्वं निखिलेन युधिष्ठिर ।।"},
{"c": "12.162", "n": "6", "i": 55936, "v": "लुब्धः क्रूरस्त्यक्तधर्मा निकृतः शठ एव च । क्षुद्रः पापसमाचारः सर्वशङ्की तथालसः ।।"},
{"c": "12.162", "n": "7", "i": 55937, "v": "दीर्घसूत्रोऽनृजुः कष्टो गुरुदारप्रधर्षकः । व्यसने यः परित्यागी दुरात्मा निरपत्रपः ।।"},
{"c": "12.162", "n": "8", "i": 55938, "v": "सर्वतः पापदर्शी च नास्तिको वेदनिन्दकः । संप्रकीर्णेन्द्रियो लोके यः कामनिरतश्चरेत् ।।"},
{"c": "12.162", "n": "9", "i": 55939, "v": "असत्यो लोकविद्विष्टः समये चानवस्थितः । पिशुनोऽथाकृतप्रज्ञो मत्सरी पापनिश्चयः ।।"},
{"c": "12.162", "n": "10", "i": 55940, "v": "दुःशीलोऽथाकृतात्मा च नृशंसः कितवस्तथा । मित्रैरर्थकृती नित्यमिच्छत्यर्थपरश्च यः ।।"},
{"c": "12.162", "n": "11", "i": 55941, "v": "वहतश्च यथाशक्ति यो न तुष्यति मन्दधीः । अमित्रमिव यो भुङ्क्ते सदा मित्रं नरर्षभ ।।"},
{"c": "12.162", "n": "12", "i": 55942, "v": "अस्थानक्रोधनो यश्च अकस्माच्च विरज्यते । सुहृदश्चैव कल्याणानाशु त्यजति किल्बिषी ।।"},
{"c": "12.162", "n": "13", "i": 55943, "v": "अल्पेऽप्यपकृते मूढस्तथाज्ञानात्कृतेऽपि च । कार्योपसेवी मित्रेषु मित्रद्वेषी नराधिप ।।"},
{"c": "12.162", "n": "14", "i": 55944, "v": "शत्रुर्मित्रमुखो यश्च जिह्मप्रेक्षी विलोभनः । न रज्यति च कल्याणे यस्त्यजेत्तादृशं नरम् ।।"},
{"c": "12.162", "n": "15", "i": 55945, "v": "पानपो द्वेषणः क्रूरो निर्घृणः परुषस्तथा । परोपतापी मित्रध्रुक्तथा प्राणिवधे रतः ।।"},
{"c": "12.162", "n": "16", "i": 55946, "v": "कृतघ्नश्चाधमो लोके न संधेयः कथंचन । छिद्रान्वेषी न संधेयः संधेयानपि मे शृणु ।।"},
{"c": "12.162", "n": "17", "i": 55947, "v": "कुलीना वाक्यसंपन्ना ज्ञानविज्ञानकोविदाः । मित्रज्ञाश्च कृतज्ञाश्च सर्वज्ञाः शोकवर्जिताः ।।"},
{"c": "12.162", "n": "18", "i": 55948, "v": "माधुर्यगुणसंपन्नाः सत्यसंधा जितेन्द्रियाः । व्यायामशीलाः सततं भृतपुत्राः कुलोद्गताः ।।"},
{"c": "12.162", "n": "19", "i": 55949, "v": "रूपवन्तो गुणोपेतास्तथालुब्धा जितश्रमाः । दोषैर्वियुक्ताः प्रथितैस्ते ग्राह्याः पार्थिवेन ह ।।"},
{"c": "12.162", "n": "20", "i": 55950, "v": "यथाशक्तिसमाचाराः सन्तस्तुष्यन्ति हि प्रभो । नास्थाने क्रोधवन्तश्च न चाकस्माद्विरागिणः ।।"},
{"c": "12.162", "n": "21", "i": 55951, "v": "विरक्ताश्च न रुष्यन्ति मनसाप्यर्थकोविदाः । आत्मानं पीडयित्वापि सुहृत्कार्यपरायणाः । न विरज्यन्ति मित्रेभ्यो वासो रक्तमिवाविकम् ।।"},
{"c": "12.162", "n": "22", "i": 55952, "v": "दोषांश्च लोभमोहादीनर्थेषु युवतिष्वथ । न दर्शयन्ति सुहृदां विश्वस्ता बन्धुवत्सलाः ।।"},
{"c": "12.162", "n": "23", "i": 55953, "v": "लोष्टकाञ्चनतुल्यार्थाः सुहृत्स्वशठबुद्धयः । ये चरन्त्यनभीमाना निसृष्टार्थविभूषणाः । संगृह्णन्तः परिजनं स्वाम्यर्थपरमाः सदा ।।"},
{"c": "12.162", "n": "24", "i": 55954, "v": "ईदृशैः पुरुषश्रेष्ठैः संधिं यः कुरुते नृपः । तस्य विस्तीर्यते राष्ट्रं ज्योत्स्ना ग्रहपतेरिव ।।"},
{"c": "12.162", "n": "25", "i": 55955, "v": "शास्त्रनित्या जितक्रोधा बलवन्तो रणप्रियाः । क्षान्ताः शीलगुणोपेताः संधेयाः पुरुषोत्तमाः ।।"},
{"c": "12.162", "n": "26", "i": 55956, "v": "ये च दोषसमायुक्ता नराः प्रोक्ता मयानघ । तेषामप्यधमो राजन्कृतघ्नो मित्रघातकः । त्यक्तव्यः स दुराचारः सर्वेषामिति निश्चयः ।।"},
{"c": "12.162", "t": "युधिष्ठिर उवाच ।"},
{"c": "12.162", "n": "27", "i": 55957, "v": "विस्तरेणार्थसंबन्धं श्रोतुमिच्छामि पार्थिव । मित्रद्रोही कृतघ्नश्च यः प्रोक्तस्तं च मे वद ।।"},
{"c": "12.162", "t": "भीष्म उवाच ।"},
{"c": "12.162", "n": "28", "i": 55958, "v": "हन्त ते वर्तयिष्येऽहमितिहासं पुरातनम् । उदीच्यां दिशि यद्वृत्तं म्लेच्छेषु मनुजाधिप ।।"},
{"c": "12.162", "n": "29", "i": 55959, "v": "ब्राह्मणो मध्यदेशीयः कृष्णाङ्गो ब्रह्मवर्जितः । ग्रामं प्रेक्ष्य जनाकीर्णं प्राविशद्भैक्षकाङ्क्षया ।।"},
{"c": "12.162", "n": "30", "i": 55960, "v": "तत्र दस्युर्धनयुतः सर्ववर्णविशेषवित् । ब्रह्मण्यः सत्यसंधश्च दाने च निरतोऽभवत् ।।"},
{"c": "12.162", "n": "31", "i": 55961, "v": "तस्य क्षयमुपागम्य ततो भिक्षामयाचत । प्रतिश्रयं च वासार्थं भिक्षां चैवाथ वार्षिकीम् ।।"},
{"c": "12.162", "n": "32", "i": 55962, "v": "प्रादात्तस्मै स विप्राय वस्त्रं च सदृशं नवम् । नारीं चापि वयोपेतां भर्त्रा विरहितां तदा ।।"},
{"c": "12.162", "n": "33", "i": 55963, "v": "एतत्संप्राप्य हृष्टात्मा दस्योः सर्वं द्विजस्तदा । तस्मिन्गृहवरे राजंस्तया रेमे स गौतमः ।।"},
{"c": "12.162", "n": "34", "i": 55964, "v": "कुटुम्बार्थेषु दस्योः स साहाय्यं चाप्यथाकरोत् । तत्रावसत्सोऽथ वर्षाः समृद्धे शबरालये । बाणवेध्ये परं यत्नमकरोच्चैव गौतमः ।।"},
{"c": "12.162", "n": "35", "i": 55965, "v": "वक्राङ्गांस्तु स नित्यं वै सर्वतो बाणगोचरे । जघान गौतमो राजन्यथा दस्युगणस्तथा ।।"},
{"c": "12.162", "n": "36", "i": 55966, "v": "हिंसापरो घृणाहीनः सदा प्राणिवधे रतः । गौतमः संनिकर्षेण दस्युभिः समतामियात् ।।"},
{"c": "12.162", "n": "37", "i": 55967, "v": "तथा तु वसतस्तस्य दस्युग्रामे सुखं तदा । अगच्छन्बहवो मासा निघ्नतः पक्षिणो बहून् ।।"},
{"c": "12.162", "n": "38", "i": 55968, "v": "ततः कदाचिदपरो द्विजस्तं देशमागमत् । जटी चीराजिनधरः स्वाध्यायपरमः शुचिः ।।"},
{"c": "12.162", "n": "39", "i": 55969, "v": "विनीतो नियताहारो ब्रह्मण्यो वेदपारगः । सब्रह्मचारी तद्देश्यः सखा तस्यैव सुप्रियम् । तं दस्युग्राममगमद्यत्रासौ गौतमोऽभवत् ।।"},
{"c": "12.162", "n": "40", "i": 55970, "v": "स तु विप्रगृहान्वेषी शूद्रान्नपरिवर्जकः । ग्रामे दस्युजनाकीर्णे व्यचरत्सर्वतोदिशम् ।।"},
{"c": "12.162", "n": "41", "i": 55971, "v": "ततः स गौतमगृहं प्रविवेश द्विजोत्तमः । गौतमश्चापि संप्राप्तस्तावन्योन्येन संगतौ ।।"},
{"c": "12.162", "n": "42", "i": 55972, "v": "वक्राङ्गभारहस्तं तं धनुष्पाणिं कृतागसम् । रुधिरेणावसिक्ताङ्गं गृहद्वारमुपागतम् ।।"},
{"c": "12.162", "n": "43", "i": 55973, "v": "तं दृष्ट्वा पुरुषादाभमपध्वस्तं क्षयागतम् । अभिज्ञाय द्विजो व्रीडामगमद्वाक्यमाह च ।।"},
{"c": "12.162", "n": "44", "i": 55974, "v": "किमिदं कुरुषे मौढ्याद्विप्रस्त्वं हि कुलोद्गतः । मध्यदेशपरिज्ञातो दस्युभावं गतः कथम् ।।"},
{"c": "12.162", "n": "45", "i": 55975, "v": "पूर्वान्स्मर द्विजाग्र्यांस्तान्प्रख्यातान्वेदपारगान् । येषां वंशेऽभिजातस्त्वमीदृशः कुलपांसनः ।।"},
{"c": "12.162", "n": "46", "i": 55976, "v": "अवबुध्यात्मनात्मानं सत्यं शीलं श्रुतं दमम् । अनुक्रोशं च संस्मृत्य त्यज वासमिमं द्विज ।।"},
{"c": "12.162", "n": "47", "i": 55977, "v": "एवमुक्तः स सुहृदा तदा तेन हितैषिणा । प्रत्युवाच ततो राजन्विनिश्चित्य तदार्तवत् ।।"},
{"c": "12.162", "n": "48", "i": 55978, "v": "अधनोऽस्मि द्विजश्रेष्ठ न च वेदविदप्यहम् । वृत्त्यर्थमिह संप्राप्तं विद्धि मां द्विजसत्तम ।।"},
{"c": "12.162", "n": "49", "i": 55979, "v": "त्वद्दर्शनात्तु विप्रर्षे कृतार्थं वेद्म्यहं द्विज । आत्मानं सह यास्यावः श्वो वसाद्येह शर्वरीम् ।।"},
{"c": "12.163", "t": "भीष्म उवाच ।"},
{"c": "12.163", "n": "1", "i": 55980, "v": "तस्यां निशायां व्युष्टायां गते तस्मिन्द्विजोत्तमे । निष्क्रम्य गौतमोऽगच्छत्समुद्रं प्रति भारत ।।"},
{"c": "12.163", "n": "2", "i": 55981, "v": "सामुद्रकान्स वणिजस्ततोऽपश्यत्स्थितान्पथि । स तेन सार्थेन सह प्रययौ सागरं प्रति ।।"},
{"c": "12.163", "n": "3", "i": 55982, "v": "स तु सार्थो महाराज कस्मिंश्चिद्गिरिगह्वरे । मत्तेन द्विरदेनाथ निहतः प्रायशोऽभवत् ।।"},
{"c": "12.163", "n": "4", "i": 55983, "v": "स कथंचित्ततस्तस्मात्सार्थान्मुक्तो द्विजस्तदा । कांदिग्भूतो जीवितार्थी प्रदुद्रावोत्तरां दिशम् ।।"},
{"c": "12.163", "n": "5", "i": 55984, "v": "स सर्वतः परिभ्रष्टः सार्थाद्देशात्तथार्थतः । एकाकी व्यद्रवत्तत्र वने किंपुरुषो यथा ।।"},
{"c": "12.163", "n": "6", "i": 55985, "v": "स पन्थानमथासाद्य समुद्राभिसरं तदा । आससाद वनं रम्यं महत्पुष्पितपादपम् ।।"},
{"c": "12.163", "n": "7", "i": 55986, "v": "सर्वर्तुकैराम्रवनैः पुष्पितैरुपशोभितम् । नन्दनोद्देशसदृशं यक्षकिंनरसेवितम् ।।"},
{"c": "12.163", "n": "8", "i": 55987, "v": "शालतालधवाश्वत्थत्वचागुरुवनैस्तथा । चन्दनस्य च मुख्यस्य पादपैरुपशोभितम् । गिरिप्रस्थेषु रम्येषु शुभेषु सुसुगन्धिषु ।।"},
{"c": "12.163", "n": "9", "i": 55988, "v": "समन्ततो द्विजश्रेष्ठा वल्गु कूजन्ति तत्र वै । मनुष्यवदनास्त्वन्ये भारुण्डा इति विश्रुताः । भूलिङ्गशकुनाश्चान्ये समुद्रं सर्वतोऽभवन् ।।"},
{"c": "12.163", "n": "10", "i": 55989, "v": "स तान्यतिमनोज्ञानि विहंगाभिरुतानि वै । शृण्वन्सुरमणीयानि विप्रोऽगच्छत गौतमः ।।"},
{"c": "12.163", "n": "11", "i": 55990, "v": "ततोऽपश्यत्सुरम्ये स सुवर्णसिकताचिते । देशभागे समे चित्रे स्वर्गोद्देशसमप्रभे ।।"},
{"c": "12.163", "n": "12", "i": 55991, "v": "श्रिया जुष्टं महावृक्षं न्यग्रोधं परिमण्डलम् । शाखाभिरनुरूपाभिर्भूषितं छत्रसंनिभम् ।।"},
{"c": "12.163", "n": "13", "i": 55992, "v": "तस्य मूलं सुसंसिक्तं वरचन्दनवारिणा । दिव्यपुष्पान्वितं श्रीमत्पितामहसदोपमम् ।।"},
{"c": "12.163", "n": "14", "i": 55993, "v": "तं दृष्ट्वा गौतमः प्रीतो मुनिकान्तमनुत्तमम् । मेध्यं सुरगृहप्रख्यं पुष्पितैः पादपैर्वृतम् । तमागम्य मुदा युक्तस्तस्याधस्तादुपाविशत् ।।"},
{"c": "12.163", "n": "15", "i": 55994, "v": "तत्रासीनस्य कौरव्य गौतमस्य सुखः शिवः । पुष्पाणि समुपस्पृश्य प्रववावनिलः शुचिः । ह्लादयन्सर्वगात्राणि गौतमस्य तदा नृप ।।"},
{"c": "12.163", "n": "16", "i": 55995, "v": "स तु विप्रः परिश्रान्तः स्पृष्टः पुण्येन वायुना । सुखमासाद्य सुष्वाप भास्करश्चास्तमभ्यगात् ।।"},
{"c": "12.163", "n": "17", "i": 55996, "v": "ततोऽस्तं भास्करे याते संध्याकाल उपस्थिते । आजगाम स्वभवनं ब्रह्मलोकात्खगोत्तमः ।।"},
{"c": "12.163", "n": "18", "i": 55997, "v": "नाडीजङ्घ इति ख्यातो दयितो ब्रह्मणः सखा । बकराजो महाप्राज्ञः कश्यपस्यात्मसंभवः ।।"},
{"c": "12.163", "n": "19", "i": 55998, "v": "राजधर्मेति विख्यातो बभूवाप्रतिमो भुवि । देवकन्यासुतः श्रीमान्विद्वान्देवपतिप्रभः ।।"},
{"c": "12.163", "n": "20", "i": 55999, "v": "मृष्टहाटकसंछन्नो भूषणैरर्कसंनिभैः । भूषितः सर्वगात्रेषु देवगर्भः श्रिया ज्वलन् ।।"},
{"c": "12.163", "n": "21", "i": 56000, "v": "तमागतं द्विजं दृष्ट्वा विस्मितो गौतमोऽभवत् । क्षुत्पिपासापरीतात्मा हिंसार्थी चाप्यवैक्षत ।।"},
{"c": "12.163", "t": "राजधर्मोवाच ।"},
{"c": "12.163", "n": "22", "i": 56001, "v": "स्वागतं भवते विप्र दिष्ट्या प्राप्तोऽसि मे गृहम् । अस्तं च सविता यातः संध्येयं समुपस्थिता ।।"},
{"c": "12.163", "n": "23", "i": 56002, "v": "मम त्वं निलयं प्राप्तः प्रियातिथिरनिन्दितः । पूजितो यास्यसि प्रातर्विधिदृष्टेन कर्मणा ।।"},
{"c": "12.164", "t": "भीष्म उवाच ।"},
{"c": "12.164", "n": "1", "i": 56003, "v": "गिरं तां मधुरां श्रुत्वा गौतमो विस्मितस्तदा । कौतूहलान्वितो राजन्राजधर्माणमैक्षत ।।"},
{"c": "12.164", "t": "राजधर्मोवाच ।"},
{"c": "12.164", "n": "2", "i": 56004, "v": "भोः कश्यपस्य पुत्रोऽहं माता दाक्षायणी च मे । अतिथिस्त्वं गुणोपेतः स्वागतं ते द्विजर्षभ ।।"},
{"c": "12.164", "t": "भीष्म उवाच ।"},
{"c": "12.164", "n": "3", "i": 56005, "v": "तस्मै दत्त्वा स सत्कारं विधिदृष्टेन कर्मणा । शालपुष्पमयीं दिव्यां बृसीं समुपकल्पयत् ।।"},
{"c": "12.164", "n": "4", "i": 56006, "v": "भगीरथरथाक्रान्तान्देशान्गङ्गानिषेवितान् । ये चरन्ति महामीनास्तांश्च तस्यान्वकल्पयत् ।।"},
{"c": "12.164", "n": "5", "i": 56007, "v": "वह्निं चापि सुसंदीप्तं मीनांश्चैव सुपीवरान् । स गौतमायातिथये न्यवेदयत काश्यपः ।।"},
{"c": "12.164", "n": "6", "i": 56008, "v": "भुक्तवन्तं च तं विप्रं प्रीतात्मानं महामनाः । क्लमापनयनार्थं स पक्षाभ्यामभ्यवीजयत् ।।"},
{"c": "12.164", "n": "7", "i": 56009, "v": "ततो विश्रान्तमासीनं गोत्रप्रश्नमपृच्छत । सोऽब्रवीद्गौतमोऽस्मीति ब्राह्म नान्यदुदाहरत् ।।"},
{"c": "12.164", "n": "8", "i": 56010, "v": "तस्मै पर्णमयं दिव्यं दिव्यपुष्पाधिवासितम् । गन्धाढ्यं शयनं प्रादात्स शिश्ये तत्र वै सुखम् ।।"},
{"c": "12.164", "n": "9", "i": 56011, "v": "अथोपविष्टं शयने गौतमं बकराट्तदा । पप्रच्छ काश्यपो वाग्मी किमागमनकारणम् ।।"},
{"c": "12.164", "n": "10", "i": 56012, "v": "ततोऽब्रवीद्गौतमस्तं दरिद्रोऽहं महामते । समुद्रगमनाकाङ्क्षी द्रव्यार्थमिति भारत ।।"},
{"c": "12.164", "n": "11", "i": 56013, "v": "तं काश्यपोऽब्रवीत्प्रीतो नोत्कण्ठां कर्तुमर्हसि । कृतकार्यो द्विजश्रेष्ठ सद्रव्यो यास्यसे गृहान् ।।"},
{"c": "12.164", "n": "12", "i": 56014, "v": "चतुर्विधा ह्यर्थगतिर्बृहस्पतिमतं यथा । पारंपर्यं तथा दैवं कर्म मित्रमिति प्रभो ।।"},
{"c": "12.164", "n": "13", "i": 56015, "v": "प्रादुर्भूतोऽस्मि ते मित्रं सुहृत्त्वं च मम त्वयि । सोऽहं तथा यतिष्यामि भविष्यसि यथार्थवान् ।।"},
{"c": "12.164", "n": "14", "i": 56016, "v": "ततः प्रभातसमये सुखं पृष्ट्वाब्रवीदिदम् । गच्छ सौम्य पथानेन कृतकृत्यो भविष्यसि ।।"},
{"c": "12.164", "n": "15", "i": 56017, "v": "इतस्त्रियोजनं गत्वा राक्षसाधिपतिर्महान् । विरूपाक्ष इति ख्यातः सखा मम महाबलः ।।"},
{"c": "12.164", "n": "16", "i": 56018, "v": "तं गच्छ द्विजमुख्य त्वं मम वाक्यप्रचोदितः । कामानभीप्सितांस्तुभ्यं दाता नास्त्यत्र संशयः ।।"},
{"c": "12.164", "n": "17", "i": 56019, "v": "इत्युक्तः प्रययौ राजन्गौतमो विगतक्लमः । फलान्यमृतकल्पानि भक्षयन्स्म यथेष्टतः ।।"},
{"c": "12.164", "n": "18", "i": 56020, "v": "चन्दनागुरुमुख्यानि त्वक्पत्राणां वनानि च । तस्मिन्पथि महाराज सेवमानो द्रुतं ययौ ।।"},
{"c": "12.164", "n": "19", "i": 56021, "v": "ततो मेरुव्रजं नाम नगरं शैलतोरणम् । शैलप्राकारवप्रं च शैलयन्त्रार्गलं तथा ।।"},
{"c": "12.164", "n": "20", "i": 56022, "v": "विदितश्चाभवत्तस्य राक्षसेन्द्रस्य धीमतः । प्रहितः सुहृदा राजन्प्रीयता वै प्रियातिथिः ।।"},
{"c": "12.164", "n": "21", "i": 56023, "v": "ततः स राक्षसेन्द्रः स्वान्प्रेष्यानाह युधिष्ठिर । गौतमो नगरद्वाराच्छीघ्रमानीयतामिति ।।"},
{"c": "12.164", "n": "22", "i": 56024, "v": "ततः पुरवरात्तस्मात्पुरुषाः श्वेतवेष्टनाः । गौतमेत्यभिभाषन्तः पुरद्वारमुपागमन् ।।"},
{"c": "12.164", "n": "23", "i": 56025, "v": "ते तमूचुर्महाराज प्रेष्या रक्षःपतेर्द्विजम् । त्वरस्व तूर्णमागच्छ राजा त्वां द्रष्टुमिच्छति ।।"},
{"c": "12.164", "n": "24", "i": 56026, "v": "राक्षसाधिपतिर्वीरो विरूपाक्ष इति श्रुतः । स त्वां त्वरति वै द्रष्टुं तत्क्षिप्रं संविधीयताम् ।।"},
{"c": "12.164", "n": "25", "i": 56027, "v": "ततः स प्राद्रवद्विप्रो विस्मयाद्विगतक्लमः । गौतमो नगरर्द्धिं तां पश्यन्परमविस्मितः ।।"},
{"c": "12.164", "n": "26", "i": 56028, "v": "तैरेव सहितो राज्ञो वेश्म तूर्णमुपाद्रवत् । दर्शनं राक्षसेन्द्रस्य काङ्क्षमाणो द्विजस्तदा ।।"},
{"c": "12.165", "t": "भीष्म उवाच ।"},
{"c": "12.165", "n": "1", "i": 56029, "v": "ततः स विदितो राज्ञः प्रविश्य गृहमुत्तमम् । पूजितो राक्षसेन्द्रेण निषसादासनोत्तमे ।।"},
{"c": "12.165", "n": "2", "i": 56030, "v": "पृष्टश्च गोत्रचरणं स्वाध्यायं ब्रह्मचारिकम् । न तत्र व्याजहारान्यद्गोत्रमात्रादृते द्विजः ।।"},
{"c": "12.165", "n": "3", "i": 56031, "v": "ब्रह्मवर्चसहीनस्य स्वाध्यायविरतस्य च । गोत्रमात्रविदो राजा निवासं समपृच्छत ।।"},
{"c": "12.165", "n": "4", "i": 56032, "v": "क्व ते निवासः कल्याण किंगोत्रा ब्राह्मणी च ते । तत्त्वं ब्रूहि न भीः कार्या विश्रमस्व यथासुखम् ।।"},
{"c": "12.165", "t": "गौतम उवाच ।"},
{"c": "12.165", "n": "5", "i": 56033, "v": "मध्यदेशप्रसूतोऽहं वासो मे शबरालये । शूद्रा पुनर्भूर्भार्या मे सत्यमेतद्ब्रवीमि ते ।।"},
{"c": "12.165", "t": "भीष्म उवाच ।"},
{"c": "12.165", "n": "6", "i": 56034, "v": "ततो राजा विममृशे कथं कार्यमिदं भवेत् । कथं वा सुकृतं मे स्यादिति बुद्ध्यान्वचिन्तयत् ।।"},
{"c": "12.165", "n": "7", "i": 56035, "v": "अयं वै जननाद्विप्रः सुहृत्तस्य महात्मनः । संप्रेषितश्च तेनायं काश्यपेन ममान्तिकम् ।।"},
{"c": "12.165", "n": "8", "i": 56036, "v": "तस्य प्रियं करिष्यामि स हि मामाश्रितः सदा । भ्राता मे बान्धवश्चासौ सखा च हृदयंगमः ।।"},
{"c": "12.165", "n": "9", "i": 56037, "v": "कार्त्तिक्यामद्य भोक्तारः सहस्रं मे द्विजोत्तमाः । तत्रायमपि भोक्ता वै देयमस्मै च मे धनम् ।।"},
{"c": "12.165", "n": "10", "i": 56038, "v": "ततः सहस्रं विप्राणां विदुषां समलंकृतम् । स्नातानामनुसंप्राप्तमहतक्षौमवाससाम् ।।"},
{"c": "12.165", "n": "11", "i": 56039, "v": "तानागतान्द्विजश्रेष्ठान्विरूपाक्षो विशां पते । यथार्हं प्रतिजग्राह विधिदृष्टेन कर्मणा ।।"},
{"c": "12.165", "n": "12", "i": 56040, "v": "बृस्यस्तेषां तु संन्यस्ता राक्षसेन्द्रस्य शासनात् । भूमौ वरकुथास्तीर्णाः प्रेष्यैर्भरतसत्तम ।।"},
{"c": "12.165", "n": "13", "i": 56041, "v": "तासु ते पूजिता राज्ञा निषण्णा द्विजसत्तमाः । व्यराजन्त महाराज नक्षत्रपतयो यथा ।।"},
{"c": "12.165", "n": "14", "i": 56042, "v": "ततो जाम्बूनदाः पात्रीर्वज्राङ्का विमलाः शुभाः । वरान्नपूर्णा विप्रेभ्यः प्रादान्मधुघृताप्लुताः ।।"},
{"c": "12.165", "n": "15", "i": 56043, "v": "तस्य नित्यं तथाषाढ्यां माघ्यां च बहवो द्विजाः । ईप्सितं भोजनवरं लभन्ते सत्कृतं सदा ।।"},
{"c": "12.165", "n": "16", "i": 56044, "v": "विशेषतस्तु कार्त्तिक्यां द्विजेभ्यः संप्रयच्छति । शरद्व्यपाये रत्नानि पौर्णमास्यामिति श्रुतिः ।।"},
{"c": "12.165", "n": "17", "i": 56045, "v": "सुवर्णं रजतं चैव मणीनथ च मौक्तिकम् । वज्रान्महाधनांश्चैव वैडूर्याजिनराङ्कवान् ।।"},
{"c": "12.165", "n": "18", "i": 56046, "v": "रत्नराशीन्विनिक्षिप्य दक्षिणार्थे स भारत । ततः प्राह द्विजश्रेष्ठान्विरूपाक्षो महायशाः ।।"},
{"c": "12.165", "n": "19", "i": 56047, "v": "गृह्णीत रत्नान्येतानि यथोत्साहं यथेष्टतः । येषु येषु च भाण्डेषु भुक्तं वो द्विजसत्तमाः । तान्येवादाय गच्छध्वं स्ववेश्मानीति भारत ।।"},
{"c": "12.165", "n": "20", "i": 56048, "v": "इत्युक्तवचने तस्मिन्राक्षसेन्द्रे महात्मनि । यथेष्टं तानि रत्नानि जगृहुर्ब्राह्मणर्षभाः ।।"},
{"c": "12.165", "n": "21", "i": 56049, "v": "ततो महार्हैस्ते सर्वे रत्नैरभ्यर्चिताः शुभैः । ब्राह्मणा मृष्टवसनाः सुप्रीताः स्म तदाभवन् ।।"},
{"c": "12.165", "n": "22", "i": 56050, "v": "ततस्तान्राक्षसेन्द्रश्च द्विजानाह पुनर्वचः । नानादिगागतान्राजन्राक्षसान्प्रतिषिध्य वै ।।"},
{"c": "12.165", "n": "23", "i": 56051, "v": "अध्यैकदिवसं विप्रा न वोऽस्तीह भयं क्वचित् । राक्षसेभ्यः प्रमोदध्वमिष्टतो यात माचिरम् ।।"},
{"c": "12.165", "n": "24", "i": 56052, "v": "ततः प्रदुद्रुवुः सर्वे विप्रसंघाः समन्ततः । गौतमोऽपि सुवर्णस्य भारमादाय सत्वरः ।।"},
{"c": "12.165", "n": "25", "i": 56053, "v": "कृच्छ्रात्समुद्वहन्वीर न्यग्रोधं समुपागमत् । न्यषीदच्च परिश्रान्तः क्लान्तश्च क्षुधितश्च ह ।।"},
{"c": "12.165", "n": "26", "i": 56054, "v": "ततस्तमभ्यगाद्राजन्राजधर्मा खगोत्तमः । स्वागतेनाभ्यनन्दच्च गौतमं मित्रवत्सलः ।।"},
{"c": "12.165", "n": "27", "i": 56055, "v": "तस्य पक्षाग्रविक्षेपैः क्लमं व्यपनयत्खगः । पूजां चाप्यकरोद्धीमान्भोजनं चाप्यकल्पयत् ।।"},
{"c": "12.165", "n": "28", "i": 56056, "v": "स भुक्तवान्सुविश्रान्तो गौतमोऽचिन्तयत्तदा । हाटकस्याभिरूपस्य भारोऽयं सुमहान्मया । गृहीतो लोभमोहाद्वै दूरं च गमनं मम ।।"},
{"c": "12.165", "n": "29", "i": 56057, "v": "न चास्ति पथि भोक्तव्यं प्राणसंधारणं मम । किं कृत्वा धारयेयं वै प्राणानित्यभ्यचिन्तयत् ।।"},
{"c": "12.165", "n": "30", "i": 56058, "v": "ततः स पथि भोक्तव्यं प्रेक्षमाणो न किंचन । कृतघ्नः पुरुषव्याघ्र मनसेदमचिन्तयत् ।।"},
{"c": "12.165", "n": "31", "i": 56059, "v": "अयं बकपतिः पार्श्वे मांसराशिः स्थितो मम । इमं हत्वा गृहीत्वा च यास्येऽहं समभिद्रुतम् ।।"},
{"c": "12.166", "t": "भीष्म उवाच ।"},
{"c": "12.166", "n": "1", "i": 56060, "v": "अथ तत्र महार्चिष्माननलो वातसारथिः । तस्याविदूरे रक्षार्थं खगेन्द्रेण कृतोऽभवत् ।।"},
{"c": "12.166", "n": "2", "i": 56061, "v": "स चापि पार्श्वे सुष्वाप विश्वस्तो बकराट्तदा । कृतघ्नस्तु स दुष्टात्मा तं जिघांसुरजागरत् ।।"},
{"c": "12.166", "n": "3", "i": 56062, "v": "ततोऽलातेन दीप्तेन विश्वस्तं निजघान तम् । निहत्य च मुदा युक्तः सोऽनुबन्धं न दृष्टवान् ।।"},
{"c": "12.166", "n": "4", "i": 56063, "v": "स तं विपक्षरोमाणं कृत्वाग्नावपचत्तदा । तं गृहीत्वा सुवर्णं च ययौ द्रुततरं द्विजः ।।"},
{"c": "12.166", "n": "5", "i": 56064, "v": "ततोऽन्यस्मिन्गते चाह्नि विरूपाक्षोऽब्रवीत्सुतम् । न प्रेक्षे राजधर्माणमद्य पुत्र खगोत्तमम् ।।"},
{"c": "12.166", "n": "6", "i": 56065, "v": "स पूर्वसंध्यां ब्रह्माणं वन्दितुं याति सर्वदा । मां चादृष्ट्वा कदाचित्स न गच्छति गृहान्खगः ।।"},
{"c": "12.166", "n": "7", "i": 56066, "v": "उभे द्विरात्रं संध्ये वै नाभ्यगात्स ममालयम् । तस्मान्न शुध्यते भावो मम स ज्ञायतां सुहृत् ।।"},
{"c": "12.166", "n": "8", "i": 56067, "v": "स्वाध्यायेन वियुक्तो हि ब्रह्मवर्चसवर्जितः । तं गतस्तत्र मे शङ्का हन्यात्तं स द्विजाधमः ।।"},
{"c": "12.166", "n": "9", "i": 56068, "v": "दुराचारस्तु दुर्बुद्धिरिङ्गितैर्लक्षितो मया । निष्क्रियो दारुणाकारः कृष्णो दस्युरिवाधमः ।।"},
{"c": "12.166", "n": "10", "i": 56069, "v": "गौतमः स गतस्तत्र तेनोद्विग्नं मनो मम । पुत्र शीघ्रमितो गत्वा राजधर्मनिवेशनम् । ज्ञायतां स विशुद्धात्मा यदि जीवति माचिरम् ।।"},
{"c": "12.166", "n": "11", "i": 56070, "v": "स एवमुक्तस्त्वरितो रक्षोभिः सहितो ययौ । न्यग्रोधं तत्र चापश्यत्कङ्कालं राजधर्मणः ।।"},
{"c": "12.166", "n": "12", "i": 56071, "v": "स रुदन्नगमत्पुत्रो राक्षसेन्द्रस्य धीमतः । त्वरमाणः परं शक्त्या गौतमग्रहणाय वै ।।"},
{"c": "12.166", "n": "13", "i": 56072, "v": "ततोऽविदूरे जगृहुर्गौतमं राक्षसास्तदा । राजधर्मशरीरं च पक्षास्थिचरणोज्झितम् ।।"},
{"c": "12.166", "n": "14", "i": 56073, "v": "तमादायाथ रक्षांसि द्रुतं मेरुव्रजं ययुः । राज्ञश्च दर्शयामासुः शरीरं राजधर्मणः । कृतघ्नं पुरुषं तं च गौतमं पापचेतसम् ।।"},
{"c": "12.166", "n": "15", "i": 56074, "v": "रुरोद राजा तं दृष्ट्वा सामात्यः सपुरोहितः । आर्तनादश्च सुमहानभूत्तस्य निवेशने ।।"},
{"c": "12.166", "n": "16", "i": 56075, "v": "सस्त्रीकुमारं च पुरं बभूवास्वस्थमानसम् । अथाब्रवीन्नृपः पुत्रं पापोऽयं वध्यतामिति ।।"},
{"c": "12.166", "n": "17", "i": 56076, "v": "अस्य मांसैरिमे सर्वे विहरन्तु यथेष्टतः । पापाचारः पापकर्मा पापात्मा पापनिश्चयः । हन्तव्योऽयं मम मतिर्भवद्भिरिति राक्षसाः ।।"},
{"c": "12.166", "n": "18", "i": 56077, "v": "इत्युक्ता राक्षसेन्द्रेण राक्षसा घोरविक्रमाः । नैच्छन्त तं भक्षयितुं पापकर्मायमित्युत ।।"},
{"c": "12.166", "n": "19", "i": 56078, "v": "दस्यूनां दीयतामेष साध्वद्य पुरुषाधमः । इत्यूचुस्तं महाराज राक्षसेन्द्रं निशाचराः ।।"},
{"c": "12.166", "n": "20", "i": 56079, "v": "शिरोभिश्च गता भूमिमूचू रक्षोगणाधिपम् । न दातुमर्हसि त्वं नो भक्षणायास्य किल्बिषम् ।।"},
{"c": "12.166", "n": "21", "i": 56080, "v": "एवमस्त्विति तानाह राक्षसेन्द्रो निशाचरान् । दस्यूनां दीयतामेष कृतघ्नोऽद्यैव राक्षसाः ।।"},
{"c": "12.166", "n": "22", "i": 56081, "v": "इत्युक्ते तस्य ते दासाः शूलमुद्गरपाणयः । छित्त्वा तं खण्डशः पापं दस्युभ्यः प्रददुस्तदा ।।"},
{"c": "12.166", "n": "23", "i": 56082, "v": "दस्यवश्चापि नैच्छन्त तमत्तुं पापकारिणम् । क्रव्यादा अपि राजेन्द्र कृतघ्नं नोपभुञ्जते ।।"},
{"c": "12.166", "n": "24", "i": 56083, "v": "ब्रह्मघ्ने च सुरापे च चोरे भग्नव्रते तथा । निष्कृतिर्विहिता राजन्कृतघ्ने नास्ति निष्कृतिः ।।"},
{"c": "12.166", "n": "25", "i": 56084, "v": "मित्रद्रोही नृशंसश्च कृतघ्नश्च नराधमः । क्रव्यादैः कृमिभिश्चान्यैर्न भुज्यन्ते हि तादृशाः ।।"},
{"c": "12.167", "t": "भीष्म उवाच ।"},
{"c": "12.167", "n": "1", "i": 56085, "v": "ततश्चितां बकपतेः कारयामास राक्षसः । रत्नैर्गन्धैश्च बहुभिर्वस्त्रैश्च समलंकृताम् ।।"},
{"c": "12.167", "n": "2", "i": 56086, "v": "तत्र प्रज्वाल्य नृपते बकराजं प्रतापवान् । प्रेतकार्याणि विधिवद्राक्षसेन्द्रश्चकार ह ।।"},
{"c": "12.167", "n": "3", "i": 56087, "v": "तस्मिन्कालेऽथ सुरभिर्देवी दाक्षायणी शुभा । उपरिष्टात्ततस्तस्य सा बभूव पयस्विनी ।।"},
{"c": "12.167", "n": "4", "i": 56088, "v": "तस्या वक्त्राच्च्युतः फेनः क्षीरमिश्रस्तदानघ । सोऽपतद्वै ततस्तस्यां चितायां राजधर्मणः ।।"},
{"c": "12.167", "n": "5", "i": 56089, "v": "ततः संजीवितस्तेन बकराजस्तदानघ । उत्पत्य च समेयाय विरूपाक्षं बकाधिपः ।।"},
{"c": "12.167", "n": "6", "i": 56090, "v": "ततोऽभ्ययाद्देवराजो विरूपाक्षपुरं तदा । प्राह चेदं विरूपाक्षं दिष्ट्यायं जीवतीत्युत ।।"},
{"c": "12.167", "n": "7", "i": 56091, "v": "श्रावयामास चेन्द्रस्तं विरूपाक्षं पुरातनम् । यथा शापः पुरा दत्तो ब्रह्मणा राजधर्मणः ।।"},
{"c": "12.167", "n": "8", "i": 56092, "v": "यदा बकपती राजन्ब्रह्माणं नोपसर्पति । ततो रोषादिदं प्राह बकेन्द्राय पितामहः ।।"},
{"c": "12.167", "n": "9", "i": 56093, "v": "यस्मान्मूढो मम सदो नागतोऽसौ बकाधमः । तस्माद्वधं स दुष्टात्मा नचिरात्समवाप्स्यति ।।"},
{"c": "12.167", "n": "10", "i": 56094, "v": "तदायं तस्य वचनान्निहतो गौतमेन वै । तेनैवामृतसिक्तश्च पुनः संजीवितो बकः ।।"},
{"c": "12.167", "n": "11", "i": 56095, "v": "राजधर्मा ततः प्राह प्रणिपत्य पुरंदरम् । यदि तेऽनुग्रहकृता मयि बुद्धिः पुरंदर । सखायं मे सुदयितं गौतमं जीवयेत्युत ।।"},
{"c": "12.167", "n": "12", "i": 56096, "v": "तस्य वाक्यं समाज्ञाय वासवः पुरुषर्षभ । संजीवयित्वा सख्ये वै प्रादात्तं गौतमं तदा ।।"},
{"c": "12.167", "n": "13", "i": 56097, "v": "सभाण्डोपस्करं राजंस्तमासाद्य बकाधिपः । संपरिष्वज्य सुहृदं प्रीत्या परमया युतः ।।"},
{"c": "12.167", "n": "14", "i": 56098, "v": "अथ तं पापकर्माणं राजधर्मा बकाधिपः । विसर्जयित्वा सधनं प्रविवेश स्वमालयम् ।।"},
{"c": "12.167", "n": "15", "i": 56099, "v": "यथोचितं च स बको ययौ ब्रह्मसदस्तदा । ब्रह्मा च तं महात्मानमातिथ्येनाभ्यपूजयत् ।।"},
{"c": "12.167", "n": "16", "i": 56100, "v": "गौतमश्चापि संप्राप्य पुनस्तं शबरालयम् । शूद्रायां जनयामास पुत्रान्दुष्कृतकारिणः ।।"},
{"c": "12.167", "n": "17", "i": 56101, "v": "शापश्च सुमहांस्तस्य दत्तः सुरगणैस्तदा । कुक्षौ पुनर्भ्वां भार्यायां जनयित्वा चिरात्सुतान् । निरयं प्राप्स्यति महत्कृतघ्नोऽयमिति प्रभो ।।"},
{"c": "12.167", "n": "18", "i": 56102, "v": "एतत्प्राह पुरा सर्वं नारदो मम भारत । संस्मृत्य चापि सुमहदाख्यानं पुरुषर्षभ । मयापि भवते सर्वं यथावदुपवर्णितम् ।।"},
{"c": "12.167", "n": "19", "i": 56103, "v": "कुतः कृतघ्नस्य यशः कुतः स्थानं कुतः सुखम् । अश्रद्धेयः कृतघ्नो हि कृतघ्ने नास्ति निष्कृतिः ।।"},
{"c": "12.167", "n": "20", "i": 56104, "v": "मित्रद्रोहो न कर्तव्यः पुरुषेण विशेषतः । मित्रध्रुङ्निरयं घोरमनन्तं प्रतिपद्यते ।।"},
{"c": "12.167", "n": "21", "i": 56105, "v": "कृतज्ञेन सदा भाव्यं मित्रकामेन चानघ । मित्रात्प्रभवते सत्यं मित्रात्प्रभवते बलम् । सत्कारैरुत्तमैर्मित्रं पूजयेत विचक्षणः ।।"},
{"c": "12.167", "n": "22", "i": 56106, "v": "परित्याज्यो बुधैः पापः कृतघ्नो निरपत्रपः । मित्रद्रोही कुलाङ्गारः पापकर्मा नराधमः ।।"},
{"c": "12.167", "n": "23", "i": 56107, "v": "एष धर्मभृतां श्रेष्ठ प्रोक्तः पापो मया तव । मित्रद्रोही कृतघ्नो वै किं भूयः श्रोतुमिच्छसि ।।"},
{"c": "12.167", "t": "वैशंपायन उवाच ।"},
{"c": "12.167", "n": "24", "i": 56108, "v": "एतच्छ्रुत्वा तदा वाक्यं भीष्मेणोक्तं महात्मना । युधिष्ठिरः प्रीतमना बभूव जनमेजय ।।"},
{"c": "12.168", "t": "युधिष्ठिर उवाच ।"},
{"c": "12.168", "n": "1", "i": 56109, "v": "धर्माः पितामहेनोक्ता राजधर्माश्रिताः शुभाः । धर्ममाश्रमिणां श्रेष्ठं वक्तुमर्हसि पार्थिव ।।"},
{"c": "12.168", "t": "भीष्म उवाच ।"},
{"c": "12.168", "n": "2", "i": 56110, "v": "सर्वत्र विहितो धर्मः स्वर्ग्यः सत्यफलं तपः । बहुद्वारस्य धर्मस्य नेहास्ति विफला क्रिया ।।"},
{"c": "12.168", "n": "3", "i": 56111, "v": "यस्मिन्यस्मिंस्तु विनये यो यो याति विनिश्चयम् । स तमेवाभिजानाति नान्यं भरतसत्तम ।।"},
{"c": "12.168", "n": "4", "i": 56112, "v": "यथा यथा च पर्येति लोकतन्त्रमसारवत् । तथा तथा विरागोऽत्र जायते नात्र संशयः ।।"},
{"c": "12.168", "n": "5", "i": 56113, "v": "एवं व्यवसिते लोके बहुदोषे युधिष्ठिर । आत्ममोक्षनिमित्तं वै यतेत मतिमान्नरः ।।"},
{"c": "12.168", "t": "युधिष्ठिर उवाच ।"},
{"c": "12.168", "n": "6", "i": 56114, "v": "नष्टे धने वा दारे वा पुत्रे पितरि वा मृते । यया बुद्ध्या नुदेच्छोकं तन्मे ब्रूहि पितामह ।।"},
{"c": "12.168", "t": "भीष्म उवाच ।"},
{"c": "12.168", "n": "7", "i": 56115, "v": "नष्टे धने वा दारे वा पुत्रे पितरि वा मृते । अहो दुःखमिति ध्यायञ्शोकस्यापचितिं चरेत् ।।"},
{"c": "12.168", "n": "8", "i": 56116, "v": "अत्राप्युदाहरन्तीममितिहासं पुरातनम् । यथा सेनजितं विप्रः कश्चिदित्यब्रवीद्वचः ।।"},
{"c": "12.168", "n": "9", "i": 56117, "v": "पुत्रशोकाभिसंतप्तं राजानं शोकविह्वलम् । विषण्णवदनं दृष्ट्वा विप्रो वचनमब्रवीत् ।।"},
{"c": "12.168", "n": "10", "i": 56118, "v": "किं नु खल्वसि मूढस्त्वं शोच्यः किमनुशोचसि । यदा त्वामपि शोचन्तः शोच्या यास्यन्ति तां गतिम् ।।"},
{"c": "12.168", "n": "11", "i": 56119, "v": "त्वं चैवाहं च ये चान्ये त्वां राजन्पर्युपासते । सर्वे तत्र गमिष्यामो यत एवागता वयम् ।।"},
{"c": "12.168", "t": "सेनजिदुवाच ।"},
{"c": "12.168", "n": "12", "i": 56120, "v": "का बुद्धिः किं तपो विप्र कः समाधिस्तपोधन । किं ज्ञानं किं श्रुतं वा ते यत्प्राप्य न विषीदसि ।।"},
{"c": "12.168", "t": "ब्राह्मण उवाच ।"},
{"c": "12.168", "n": "13", "i": 56121, "v": "पश्य भूतानि दुःखेन व्यतिषक्तानि सर्वशः । आत्मापि चायं न मम सर्वा वा पृथिवी मम ।।"},
{"c": "12.168", "n": "14", "i": 56122, "v": "यथा मम तथान्येषामिति बुद्ध्या न मे व्यथा । एतां बुद्धिमहं प्राप्य न प्रहृष्ये न च व्यथे ।।"},
{"c": "12.168", "n": "15", "i": 56123, "v": "यथा काष्ठं च काष्ठं च समेयातां महोदधौ । समेत्य च व्यपेयातां तद्वद्भूतसमागमः ।।"},
{"c": "12.168", "n": "16", "i": 56124, "v": "एवं पुत्राश्च पौत्राश्च ज्ञातयो बान्धवास्तथा । तेषु स्नेहो न कर्तव्यो विप्रयोगो हि तैर्ध्रुवम् ।।"},
{"c": "12.168", "n": "17", "i": 56125, "v": "अदर्शनादापतितः पुनश्चादर्शनं गतः । न त्वासौ वेद न त्वं तं कः सन्कमनुशोचसि ।।"},
{"c": "12.168", "n": "18", "i": 56126, "v": "तृष्णार्तिप्रभवं दुःखं दुःखार्तिप्रभवं सुखम् । सुखात्संजायते दुःखमेवमेतत्पुनः पुनः । सुखस्यानन्तरं दुःखं दुःखस्यानन्तरं सुखम् ।।"},
{"c": "12.168", "n": "19", "i": 56127, "v": "सुखात्त्वं दुःखमापन्नः पुनरापत्स्यसे सुखम् । न नित्यं लभते दुःखं न नित्यं लभते सुखम् ।।"},
{"c": "12.168", "n": "20", "i": 56128, "v": "नालं सुखाय सुहृदो नालं दुःखाय शत्रवः । न च प्रज्ञालमर्थानां न सुखानामलं धनम् ।।"},
{"c": "12.168", "n": "21", "i": 56129, "v": "न बुद्धिर्धनलाभाय न जाड्यमसमृद्धये । लोकपर्यायवृत्तान्तं प्राज्ञो जानाति नेतरः ।।"},
{"c": "12.168", "n": "22", "i": 56130, "v": "बुद्धिमन्तं च मूढं च शूरं भीरुं जडं कविम् । दुर्बलं बलवन्तं च भागिनं भजते सुखम् ।।"},
{"c": "12.168", "n": "23", "i": 56131, "v": "धेनुर्वत्सस्य गोपस्य स्वामिनस्तस्करस्य च । पयः पिबति यस्तस्या धेनुस्तस्येति निश्चयः ।।"},
{"c": "12.168", "n": "24", "i": 56132, "v": "ये च मूढतमा लोके ये च बुद्धेः परं गताः । ते नराः सुखमेधन्ते क्लिश्यत्यन्तरितो जनः ।।"},
{"c": "12.168", "n": "25", "i": 56133, "v": "अन्त्येषु रेमिरे धीरा न ते मध्येषु रेमिरे । अन्त्यप्राप्तिं सुखामाहुर्दुःखमन्तरमन्तयोः ।।"},
{"c": "12.168", "n": "26", "i": 56134, "v": "ये तु बुद्धिसुखं प्राप्ता द्वंद्वातीता विमत्सराः । तान्नैवार्था न चानर्था व्यथयन्ति कदाचन ।।"},
{"c": "12.168", "n": "27", "i": 56135, "v": "अथ ये बुद्धिमप्राप्ता व्यतिक्रान्ताश्च मूढताम् । तेऽतिवेलं प्रहृष्यन्ति संतापमुपयान्ति च ।।"},
{"c": "12.168", "n": "28", "i": 56136, "v": "नित्यप्रमुदिता मूढा दिवि देवगणा इव । अवलेपेन महता परिदृब्धा विचेतसः ।।"},
{"c": "12.168", "n": "29", "i": 56137, "v": "सुखं दुःखान्तमालस्यं दुःखं दाक्ष्यं सुखोदयम् । भूतिश्चैव श्रिया सार्धं दक्षे वसति नालसे ।।"},
{"c": "12.168", "n": "30", "i": 56138, "v": "सुखं वा यदि वा दुःखं द्वेष्यं वा यदि वा प्रियम् । प्राप्तं प्राप्तमुपासीत हृदयेनापराजितः ।।"},
{"c": "12.168", "n": "31", "i": 56139, "v": "शोकस्थानसहस्राणि हर्षस्थानशतानि च । दिवसे दिवसे मूढमाविशन्ति न पण्डितम् ।।"},
{"c": "12.168", "n": "32", "i": 56140, "v": "बुद्धिमन्तं कृतप्रज्ञं शुश्रूषुमनसूयकम् । दान्तं जितेन्द्रियं चापि शोको न स्पृशते नरम् ।।"},
{"c": "12.168", "n": "33", "i": 56141, "v": "एतां बुद्धिं समास्थाय गुप्तचित्तश्चरेद्बुधः । उदयास्तमयज्ञं हि न शोकः स्प्रष्टुमर्हति ।।"},
{"c": "12.168", "n": "34", "i": 56142, "v": "यन्निमित्तं भवेच्छोकस्त्रासो वा दुःखमेव वा । आयासो वा यतोमूलस्तदेकाङ्गमपि त्यजेत् ।।"},
{"c": "12.168", "n": "35", "i": 56143, "v": "यद्यत्त्यजति कामानां तत्सुखस्याभिपूर्यते । कामानुसारी पुरुषः कामाननु विनश्यति ।।"},
{"c": "12.168", "n": "36", "i": 56144, "v": "यच्च कामसुखं लोके यच्च दिव्यं महत्सुखम् । तृष्णाक्षयसुखस्यैते नार्हतः षोडशीं कलाम् ।।"},
{"c": "12.168", "n": "37", "i": 56145, "v": "पूर्वदेहकृतं कर्म शुभं वा यदि वाशुभम् । प्राज्ञं मूढं तथा शूरं भजते यादृशं कृतम् ।।"},
{"c": "12.168", "n": "38", "i": 56146, "v": "एवमेव किलैतानि प्रियाण्येवाप्रियाणि च । जीवेषु परिवर्तन्ते दुःखानि च सुखानि च ।।"},
{"c": "12.168", "n": "39", "i": 56147, "v": "तदेवं बुद्धिमास्थाय सुखं जीवेद्गुणान्वितः । सर्वान्कामाञ्जुगुप्सेत सङ्गान्कुर्वीत पृष्ठतः । वृत्त एष हृदि प्रौढो मृत्युरेष मनोमयः ।।"},
{"c": "12.168", "n": "40", "i": 56148, "v": "यदा संहरते कामान्कूर्मोऽङ्गानीव सर्वशः । तदात्मज्योतिरात्मा च आत्मन्येव प्रसीदति ।।"},
{"c": "12.168", "n": "41", "i": 56149, "v": "किंचिदेव ममत्वेन यदा भवति कल्पितम् । तदेव परितापार्थं सर्वं संपद्यते तदा ।।"},
{"c": "12.168", "n": "42", "i": 56150, "v": "न बिभेति यदा चायं यदा चास्मान्न बिभ्यति । यदा नेच्छति न द्वेष्टि ब्रह्म संपद्यते तदा ।।"},
{"c": "12.168", "n": "43", "i": 56151, "v": "उभे सत्यानृते त्यक्त्वा शोकानन्दौ भयाभये । प्रियाप्रिये परित्यज्य प्रशान्तात्मा भविष्यसि ।।"},
{"c": "12.168", "n": "44", "i": 56152, "v": "यदा न कुरुते धीरः सर्वभूतेषु पापकम् । कर्मणा मनसा वाचा ब्रह्म संपद्यते तदा ।।"},
{"c": "12.168", "n": "45", "i": 56153, "v": "या दुस्त्यजा दुर्मतिभिर्या न जीर्यति जीर्यतः । योऽसौ प्राणान्तिको रोगस्तां तृष्णां त्यजतः सुखम् ।।"},
{"c": "12.168", "n": "46", "i": 56154, "v": "अत्र पिङ्गलया गीता गाथाः श्रूयन्ति पार्थिव । यथा सा कृच्छ्रकालेऽपि लेभे धर्मं सनातनम् ।।"},
{"c": "12.168", "n": "47", "i": 56155, "v": "संकेते पिङ्गला वेश्या कान्तेनासीद्विनाकृता । अथ कृच्छ्रगता शान्तां बुद्धिमास्थापयत्तदा ।।"},
{"c": "12.168", "t": "पिङ्गलोवाच ।"},
{"c": "12.168", "n": "48", "i": 56156, "v": "उन्मत्ताहमनुन्मत्तं कान्तमन्ववसं चिरम् । अन्तिके रमणं सन्तं नैनमध्यगमं पुरा ।।"},
{"c": "12.168", "n": "49", "i": 56157, "v": "एकस्थूणं नवद्वारमपिधास्याम्यगारकम् । का हि कान्तमिहायान्तमयं कान्तेति मंस्यते ।।"},
{"c": "12.168", "n": "50", "i": 56158, "v": "अकामाः कामरूपेण धूर्ता नरकरूपिणः । न पुनर्वञ्चयिष्यन्ति प्रतिबुद्धास्मि जागृमि ।।"},
{"c": "12.168", "n": "51", "i": 56159, "v": "अनर्थोऽपि भवत्यर्थो दैवात्पूर्वकृतेन वा । संबुद्धाहं निराकारा नाहमद्याजितेन्द्रिया ।।"},
{"c": "12.168", "n": "52", "i": 56160, "v": "सुखं निराशः स्वपिति नैराश्यं परमं सुखम् । आशामनाशां कृत्वा हि सुखं स्वपिति पिङ्गला ।।"},
{"c": "12.168", "t": "भीष्म उवाच ।"},
{"c": "12.168", "n": "53", "i": 56161, "v": "एतैश्चान्यैश्च विप्रस्य हेतुमद्भिः प्रभाषितैः । पर्यवस्थापितो राजा सेनजिन्मुमुदे सुखम् ।।"},
{"c": "12.169", "t": "युधिष्ठिर उवाच ।"},
{"c": "12.169", "n": "1", "i": 56162, "v": "अतिक्रामति कालेऽस्मिन्सर्वभूतक्षयावहे । किं श्रेयः प्रतिपद्येत तन्मे ब्रूहि पितामह ।।"},
{"c": "12.169", "t": "भीष्म उवाच ।"},
{"c": "12.169", "n": "2", "i": 56163, "v": "अत्राप्युदाहरन्तीममितिहासं पुरातनम् । पितुः पुत्रेण संवादं तन्निबोध युधिष्ठिर ।।"},
{"c": "12.169", "n": "3", "i": 56164, "v": "द्विजातेः कस्यचित्पार्थ स्वाध्यायनिरतस्य वै । बभूव पुत्रो मेधावी मेधावी नाम नामतः ।।"},
{"c": "12.169", "n": "4", "i": 56165, "v": "सोऽब्रवीत्पितरं पुत्रः स्वाध्यायकरणे रतम् । मोक्षधर्मार्थकुशलो लोकतत्त्वविचक्षणः ।।"},
{"c": "12.169", "n": "5", "i": 56166, "v": "धीरः किं स्वित्तात कुर्यात्प्रजान;न्क्षिप्रं ह्यायुर्भ्रश्यते मानवानाम् । पितस्तदाचक्ष्व यथार्थयोगं; ममानुपूर्व्या येन धर्मं चरेयम् ।।"},
{"c": "12.169", "t": "पितोवाच ।"},
{"c": "12.169", "n": "6", "i": 56167, "v": "वेदानधीत्य ब्रह्मचर्येण पुत्र; पुत्रानिच्छेत्पावनार्थं पितॄणाम् । अग्नीनाधाय विधिवच्चेष्टयज्ञो; वनं प्रविश्याथ मुनिर्बुभूषेत् ।।"},
{"c": "12.169", "t": "पुत्र उवाच ।"},
{"c": "12.169", "n": "7", "i": 56168, "v": "एवमभ्याहते लोके समन्तात्परिवारिते । अमोघासु पतन्तीषु किं धीर इव भाषसे ।।"},
{"c": "12.169", "t": "पितोवाच ।"},
{"c": "12.169", "n": "8", "i": 56169, "v": "कथमभ्याहतो लोकः केन वा परिवारितः । अमोघाः काः पतन्तीह किं नु भीषयसीव माम् ।।"},
{"c": "12.169", "t": "पुत्र उवाच ।"},
{"c": "12.169", "n": "9", "i": 56170, "v": "मृत्युनाभ्याहतो लोको जरया परिवारितः । अहोरात्राः पतन्त्येते ननु कस्मान्न बुध्यसे ।।"},
{"c": "12.169", "n": "10", "i": 56171, "v": "यदाहमेतज्जानामि न मृत्युस्तिष्ठतीति ह । सोऽहं कथं प्रतीक्षिष्ये जालेनापिहितश्चरन् ।।"},
{"c": "12.169", "n": "11", "i": 56172, "v": "रात्र्यां रात्र्यां व्यतीतायामायुरल्पतरं यदा । गाधोदके मत्स्य इव सुखं विन्देत कस्तदा । तदेव वन्ध्यं दिवसमिति विद्याद्विचक्षणः ।।"},
{"c": "12.169", "n": "12", "i": 56173, "v": "अनवाप्तेषु कामेषु मृत्युरभ्येति मानवम् । शष्पाणीव विचिन्वन्तमन्यत्रगतमानसम् । वृकीवोरणमासाद्य मृत्युरादाय गच्छति ।।"},
{"c": "12.169", "n": "13", "i": 56174, "v": "अद्यैव कुरु यच्छ्रेयो मा त्वा कालोऽत्यगादयम् । अकृतेष्वेव कार्येषु मृत्युर्वै संप्रकर्षति ।।"},
{"c": "12.169", "n": "14", "i": 56175, "v": "श्वःकार्यमद्य कुर्वीत पूर्वाह्णे चापराह्णिकम् । न हि प्रतीक्षते मृत्युः कृतं वास्य न वा कृतम् । को हि जानाति कस्याद्य मृत्युसेना निवेक्ष्यते ।।"},
{"c": "12.169", "n": "15", "i": 56176, "v": "युवैव धर्मशीलः स्यादनिमित्तं हि जीवितम् । कृते धर्मे भवेत्कीर्तिरिह प्रेत्य च वै सुखम् ।।"},
{"c": "12.169", "n": "16", "i": 56177, "v": "मोहेन हि समाविष्टः पुत्रदारार्थमुद्यतः । कृत्वा कार्यमकार्यं वा पुष्टिमेषां प्रयच्छति ।।"},
{"c": "12.169", "n": "17", "i": 56178, "v": "तं पुत्रपशुसंमत्तं व्यासक्तमनसं नरम् । सुप्तं व्याघ्रं महौघो वा मृत्युरादाय गच्छति ।।"},
{"c": "12.169", "n": "18", "i": 56179, "v": "संचिन्वानकमेवैकं कामानामवितृप्तकम् । व्याघ्रः पशुमिवादाय मृत्युरादाय गच्छति ।।"},
{"c": "12.169", "n": "19", "i": 56180, "v": "इदं कृतमिदं कार्यमिदमन्यत्कृताकृतम् । एवमीहासुखासक्तं कृतान्तः कुरुते वशे ।।"},
{"c": "12.169", "n": "20", "i": 56181, "v": "कृतानां फलमप्राप्तं कर्मणां फलसङ्गिनम् । क्षेत्रापणगृहासक्तं मृत्युरादाय गच्छति ।।"},
{"c": "12.169", "n": "21", "i": 56182, "v": "मृत्युर्जरा च व्याधिश्च दुःखं चानेककारणम् । अनुषक्तं यदा देहे किं स्वस्थ इव तिष्ठसि ।।"},
{"c": "12.169", "n": "22", "i": 56183, "v": "जातमेवान्तकोऽन्ताय जरा चान्वेति देहिनम् । अनुषक्ता द्वयेनैते भावाः स्थावरजङ्गमाः ।।"},
{"c": "12.169", "n": "23", "i": 56184, "v": "मृत्योर्वा गृहमेवैतद्या ग्रामे वसतो रतिः । देवानामेष वै गोष्ठो यदरण्यमिति श्रुतिः ।।"},
{"c": "12.169", "n": "24", "i": 56185, "v": "निबन्धनी रज्जुरेषा या ग्रामे वसतो रतिः । छित्त्वैनां सुकृतो यान्ति नैनां छिन्दन्ति दुष्कृतः ।।"},
{"c": "12.169", "n": "25", "i": 56186, "v": "न हिंसयति यः प्राणान्मनोवाक्कायहेतुभिः । जीवितार्थापनयनैः कर्मभिर्न स बध्यते ।।"},
{"c": "12.169", "n": "26", "i": 56187, "v": "न मृत्युसेनामायान्तीं जातु कश्चित्प्रबाधते । ऋते सत्यमसंत्याज्यं सत्ये ह्यमृतमाश्रितम् ।।"},
{"c": "12.169", "n": "27", "i": 56188, "v": "तस्मात्सत्यव्रताचारः सत्ययोगपरायणः । सत्यारामः समो दान्तः सत्येनैवान्तकं जयेत् ।।"},
{"c": "12.169", "n": "28", "i": 56189, "v": "अमृतं चैव मृत्युश्च द्वयं देहे प्रतिष्ठितम् । मृत्युमापद्यते मोहात्सत्येनापद्यतेऽमृतम् ।।"},
{"c": "12.169", "n": "29", "i": 56190, "v": "सोऽहं ह्यहिंस्रः सत्यार्थी कामक्रोधबहिष्कृतः । समदुःखसुखः क्षेमी मृत्युं हास्याम्यमर्त्यवत् ।।"},
{"c": "12.169", "n": "30", "i": 56191, "v": "शान्तियज्ञरतो दान्तो ब्रह्मयज्ञे स्थितो मुनिः । वाङ्मनःकर्मयज्ञश्च भविष्याम्युदगायने ।।"},
{"c": "12.169", "n": "31", "i": 56192, "v": "पशुयज्ञैः कथं हिंस्रैर्मादृशो यष्टुमर्हति । अन्तवद्भिरुत प्राज्ञः क्षत्रयज्ञैः पिशाचवत् ।।"},
{"c": "12.169", "n": "32", "i": 56193, "v": "यस्य वाङ्मनसी स्यातां सम्यक्प्रणिहिते सदा । तपस्त्यागश्च योगश्च स वै सर्वमवाप्नुयात् ।।"},
{"c": "12.169", "n": "33", "i": 56194, "v": "नास्ति विद्यासमं चक्षुर्नास्ति विद्यासमं बलम् । नास्ति रागसमं दुःखं नास्ति त्यागसमं सुखम् ।।"},
{"c": "12.169", "n": "34", "i": 56195, "v": "आत्मन्येवात्मना जात आत्मनिष्ठोऽप्रजोऽपि वा । आत्मन्येव भविष्यामि न मां तारयति प्रजा ।।"},
{"c": "12.169", "n": "35", "i": 56196, "v": "नैतादृशं ब्राह्मणस्यास्ति वित्तं; यथैकता समता सत्यता च । शीले स्थितिर्दण्डनिधानमार्जवं; ततस्ततश्चोपरमः क्रियाभ्यः ।।"},
{"c": "12.169", "n": "36", "i": 56197, "v": "किं ते धनैर्बान्धवैर्वापि किं ते; किं ते दारैर्ब्राह्मण यो मरिष्यसि । आत्मानमन्विच्छ गुहां प्रविष्टं; पितामहस्ते क्व गतः पिता च ।।"},
{"c": "12.169", "t": "भीष्म उवाच ।"},
{"c": "12.169", "n": "37", "i": 56198, "v": "पुत्रस्यैतद्वचः श्रुत्वा तथाकार्षीत्पिता नृप । तथा त्वमपि वर्तस्व सत्यधर्मपरायणः ।।"},
{"c": "12.170", "t": "युधिष्ठिर उवाच ।"},
{"c": "12.170", "n": "1", "i": 56199, "v": "धनिनो वाधना ये च वर्तयन्ति स्वतन्त्रिणः । सुखदुःखागमस्तेषां कः कथं वा पितामह ।।"},
{"c": "12.170", "t": "भीष्म उवाच ।"},
{"c": "12.170", "n": "2", "i": 56200, "v": "अत्राप्युदाहरन्तीममितिहासं पुरातनम् । शम्याकेन विमुक्तेन गीतं शान्तिगतेन ह ।।"},
{"c": "12.170", "n": "3", "i": 56201, "v": "अब्रवीन्मां पुरा कश्चिद्ब्राह्मणस्त्यागमास्थितः । क्लिश्यमानः कुदारेण कुचैलेन बुभुक्षया ।।"},
{"c": "12.170", "n": "4", "i": 56202, "v": "उत्पन्नमिह लोके वै जन्मप्रभृति मानवम् । विविधान्युपवर्तन्ते दुःखानि च सुखानि च ।।"},
{"c": "12.170", "n": "5", "i": 56203, "v": "तयोरेकतरे मार्गे यद्येनमभिसंनयेत् । न सुखं प्राप्य संहृष्येन्न दुःखं प्राप्य संज्वरेत् ।।"},
{"c": "12.170", "n": "6", "i": 56204, "v": "न वै चरसि यच्छ्रेय आत्मनो वा यदीहसे । अकामात्मापि हि सदा धुरमुद्यम्य चैव हि ।।"},
{"c": "12.170", "n": "7", "i": 56205, "v": "अकिंचनः परिपतन्सुखमास्वादयिष्यसि । अकिंचनः सुखं शेते समुत्तिष्ठति चैव हि ।।"},
{"c": "12.170", "n": "8", "i": 56206, "v": "आकिंचन्यं सुखं लोके पथ्यं शिवमनामयम् । अनमित्रमथो ह्येतद्दुर्लभं सुलभं सताम् ।।"},
{"c": "12.170", "n": "9", "i": 56207, "v": "अकिंचनस्य शुद्धस्य उपपन्नस्य सर्वशः । अवेक्षमाणस्त्रीँल्लोकान्न तुल्यमुपलक्षये ।।"},
{"c": "12.170", "n": "10", "i": 56208, "v": "आकिंचन्यं च राज्यं च तुलया समतोलयम् । अत्यरिच्यत दारिद्र्यं राज्यादपि गुणाधिकम् ।।"},
{"c": "12.170", "n": "11", "i": 56209, "v": "आकिंचन्ये च राज्ये च विशेषः सुमहानयम् । नित्योद्विग्नो हि धनवान्मृत्योरास्यगतो यथा ।।"},
{"c": "12.170", "n": "12", "i": 56210, "v": "नैवास्याग्निर्न चादित्यो न मृत्युर्न च दस्यवः । प्रभवन्ति धनज्यानिनिर्मुक्तस्य निराशिषः ।।"},
{"c": "12.170", "n": "13", "i": 56211, "v": "तं वै सदा कामचरमनुपस्तीर्णशायिनम् । बाहूपधानं शाम्यन्तं प्रशंसन्ति दिवौकसः ।।"},
{"c": "12.170", "n": "14", "i": 56212, "v": "धनवान्क्रोधलोभाभ्यामाविष्टो नष्टचेतनः । तिर्यगीक्षः शुष्कमुखः पापको भ्रुकुटीमुखः ।।"},
{"c": "12.170", "n": "15", "i": 56213, "v": "निर्दशंश्चाधरोष्ठं च क्रुद्धो दारुणभाषिता । कस्तमिच्छेत्परिद्रष्टुं दातुमिच्छति चेन्महीम् ।।"},
{"c": "12.170", "n": "16", "i": 56214, "v": "श्रिया ह्यभीक्ष्णं संवासो मोहयत्यविचक्षणम् । सा तस्य चित्तं हरति शारदाभ्रमिवानिलः ।।"},
{"c": "12.170", "n": "17", "i": 56215, "v": "अथैनं रूपमानश्च धनमानश्च विन्दति । अभिजातोऽस्मि सिद्धोऽस्मि नास्मि केवलमानुषः । इत्येभिः कारणैस्तस्य त्रिभिश्चित्तं प्रसिच्यते ।।"},
{"c": "12.170", "n": "18", "i": 56216, "v": "स प्रसिक्तमना भोगान्विसृज्य पितृसंचितान् । परिक्षीणः परस्वानामादानं साधु मन्यते ।।"},
{"c": "12.170", "n": "19", "i": 56217, "v": "तमतिक्रान्तमर्यादमाददानं ततस्ततः । प्रतिषेधन्ति राजानो लुब्धा मृगमिवेषुभिः ।।"},
{"c": "12.170", "n": "20", "i": 56218, "v": "एवमेतानि दुःखानि तानि तानीह मानवम् । विविधान्युपवर्तन्ते गात्रसंस्पर्शजानि च ।।"},
{"c": "12.170", "n": "21", "i": 56219, "v": "तेषां परमदुःखानां बुद्ध्या भैषज्यमाचरेत् । लोकधर्मं समाज्ञाय ध्रुवाणामध्रुवैः सह ।।"},
{"c": "12.170", "n": "22", "i": 56220, "v": "नात्यक्त्वा सुखमाप्नोति नात्यक्त्वा विन्दते परम् । नात्यक्त्वा चाभयः शेते त्यक्त्वा सर्वं सुखी भव ।।"},
{"c": "12.170", "n": "23", "i": 56221, "v": "इत्येतद्धास्तिनपुरे ब्राह्मणेनोपवर्णितम् । शम्याकेन पुरा मह्यं तस्मात्त्यागः परो मतः ।।"},
{"c": "12.171", "t": "युधिष्ठिर उवाच ।"},
{"c": "12.171", "n": "1", "i": 56222, "v": "ईहमानः समारम्भान्यदि नासादयेद्धनम् । धनतृष्णाभिभूतश्च किं कुर्वन्सुखमाप्नुयात् ।।"},
{"c": "12.171", "t": "भीष्म उवाच ।"},
{"c": "12.171", "n": "2", "i": 56223, "v": "सर्वसाम्यमनायासः सत्यवाक्यं च भारत । निर्वेदश्चाविवित्सा च यस्य स्यात्स सुखी नरः ।।"},
{"c": "12.171", "n": "3", "i": 56224, "v": "एतान्येव पदान्याहुः पञ्च वृद्धाः प्रशान्तये । एष स्वर्गश्च धर्मश्च सुखं चानुत्तमं सताम् ।।"},
{"c": "12.171", "n": "4", "i": 56225, "v": "अत्राप्युदाहरन्तीममितिहासं पुरातनम् । निर्वेदान्मङ्किना गीतं तन्निबोध युधिष्ठिर ।।"},
{"c": "12.171", "n": "5", "i": 56226, "v": "ईहमानो धनं मङ्किर्भग्नेहश्च पुनः पुनः । केनचिद्धनशेषेण क्रीतवान्दम्यगोयुगम् ।।"},
{"c": "12.171", "n": "6", "i": 56227, "v": "सुसंबद्धौ तु तौ दम्यौ दमनायाभिनिःसृतौ । आसीनमुष्ट्रं मध्येन सहसैवाभ्यधावताम् ।।"},
{"c": "12.171", "n": "7", "i": 56228, "v": "तयोः संप्राप्तयोरुष्ट्रः स्कन्धदेशममर्षणः । उत्थायोत्क्षिप्य तौ दम्यौ प्रससार महाजवः ।।"},
{"c": "12.171", "n": "8", "i": 56229, "v": "ह्रियमाणौ तु तौ दम्यौ तेनोष्ट्रेण प्रमाथिना । म्रियमाणौ च संप्रेक्ष्य मङ्किस्तत्राब्रवीदिदम् ।।"},
{"c": "12.171", "n": "9", "i": 56230, "v": "न चैवाविहितं शक्यं दक्षेणापीहितुं धनम् । युक्तेन श्रद्धया सम्यगीहां समनुतिष्ठता ।।"},
{"c": "12.171", "n": "10", "i": 56231, "v": "कृतस्य पूर्वं चानर्थैर्युक्तस्याप्यनुतिष्ठतः । इमं पश्यत संगत्या मम दैवमुपप्लवम् ।।"},
{"c": "12.171", "n": "11", "i": 56232, "v": "उद्यम्योद्यम्य मे दम्यौ विषमेणेव गच्छति । उत्क्षिप्य काकतालीयमुन्माथेनेव जम्बुकः ।।"},
{"c": "12.171", "n": "12", "i": 56233, "v": "मणी वोष्ट्रस्य लम्बेते प्रियौ वत्सतरौ मम । शुद्धं हि दैवमेवेदमतो नैवास्ति पौरुषम् ।।"},
{"c": "12.171", "n": "13", "i": 56234, "v": "यदि वाप्युपपद्येत पौरुषं नाम कर्हिचित् । अन्विष्यमाणं तदपि दैवमेवावतिष्ठते ।।"},
{"c": "12.171", "n": "14", "i": 56235, "v": "तस्मान्निर्वेद एवेह गन्तव्यः सुखमीप्सता । सुखं स्वपिति निर्विण्णो निराशश्चार्थसाधने ।।"},
{"c": "12.171", "n": "15", "i": 56236, "v": "अहो सम्यक्शुकेनोक्तं सर्वतः परिमुच्यता । प्रतिष्ठता महारण्यं जनकस्य निवेशनात् ।।"},
{"c": "12.171", "n": "16", "i": 56237, "v": "यः कामान्प्राप्नुयात्सर्वान्यश्चैनान्केवलांस्त्यजेत् । प्रापणात्सर्वकामानां परित्यागो विशिष्यते ।।"},
{"c": "12.171", "n": "17", "i": 56238, "v": "नान्तं सर्वविवित्सानां गतपूर्वोऽस्ति कश्चन । शरीरे जीविते चैव तृष्णा मन्दस्य वर्धते ।।"},
{"c": "12.171", "n": "18", "i": 56239, "v": "निवर्तस्व विवित्साभ्यः शाम्य निर्विद्य मामक । असकृच्चासि निकृतो न च निर्विद्यसे तनो ।।"},
{"c": "12.171", "n": "19", "i": 56240, "v": "यदि नाहं विनाश्यस्ते यद्येवं रमसे मया । मा मां योजय लोभेन वृथा त्वं वित्तकामुक ।।"},
{"c": "12.171", "n": "20", "i": 56241, "v": "संचितं संचितं द्रव्यं नष्टं तव पुनः पुनः । कदा विमोक्ष्यसे मूढ धनेहां धनकामुक ।।"},
{"c": "12.171", "n": "21", "i": 56242, "v": "अहो नु मम बालिश्यं योऽहं क्रीडनकस्तव । किं नैव जातु पुरुषः परेषां प्रेष्यतामियात् ।।"},
{"c": "12.171", "n": "22", "i": 56243, "v": "न पूर्वे नापरे जातु कामानामन्तमाप्नुवन् । त्यक्त्वा सर्वसमारम्भान्प्रतिबुद्धोऽस्मि जागृमि ।।"},
{"c": "12.171", "n": "23", "i": 56244, "v": "नूनं ते हृदयं काम वज्रसारमयं दृधम् । यदनर्थशताविष्टं शतधा न विदीर्यते ।।"},
{"c": "12.171", "n": "24", "i": 56245, "v": "त्यजामि काम त्वां चैव यच्च किंचित्प्रियं तव । तवाहं सुखमन्विच्छन्नात्मन्युपलभे सुखम् ।।"},
{"c": "12.171", "n": "25", "i": 56246, "v": "काम जानामि ते मूलं संकल्पात्किल जायसे । न त्वां संकल्पयिष्यामि समूलो न भविष्यसि ।।"},
{"c": "12.171", "n": "26", "i": 56247, "v": "ईहा धनस्य न सुखा लब्ध्वा चिन्ता च भूयसी । लब्धनाशो यथा मृत्युर्लब्धं भवति वा न वा ।।"},
{"c": "12.171", "n": "27", "i": 56248, "v": "परेत्य यो न लभते ततो दुःखतरं नु किम् । न च तुष्यति लब्धेन भूय एव च मार्गति ।।"},
{"c": "12.171", "n": "28", "i": 56249, "v": "अनुतर्षुल एवार्थः स्वादु गाङ्गमिवोदकम् । मद्विलापनमेतत्तु प्रतिबुद्धोऽस्मि संत्यज ।।"},
{"c": "12.171", "n": "29", "i": 56250, "v": "य इमं मामकं देहं भूतग्रामः समाश्रितः । स यात्वितो यथाकामं वसतां वा यथासुखम् ।।"},
{"c": "12.171", "n": "30", "i": 56251, "v": "न युष्मास्विह मे प्रीतिः कामलोभानुसारिषु । तस्मादुत्सृज्य सर्वान्वः सत्यमेवाश्रयाम्यहम् ।।"},
{"c": "12.171", "n": "31", "i": 56252, "v": "सर्वभूतान्यहं देहे पश्यन्मनसि चात्मनः । योगे बुद्धिं श्रुते सत्त्वं मनो ब्रह्मणि धारयन् ।।"},
{"c": "12.171", "n": "32", "i": 56253, "v": "विहरिष्याम्यनासक्तः सुखी लोकान्निरामयः । यथा मा त्वं पुनर्नैवं दुःखेषु प्रणिधास्यसि ।।"},
{"c": "12.171", "n": "33", "i": 56254, "v": "त्वया हि मे प्रणुन्नस्य गतिरन्या न विद्यते । तृष्णाशोकश्रमाणां हि त्वं काम प्रभवः सदा ।।"},
{"c": "12.171", "n": "34", "i": 56255, "v": "धननाशोऽधिकं दुःखं मन्ये सर्वमहत्तरम् । ज्ञातयो ह्यवमन्यन्ते मित्राणि च धनच्युतम् ।।"},
{"c": "12.171", "n": "35", "i": 56256, "v": "अवज्ञानसहस्रैस्तु दोषाः कष्टतराधने । धने सुखकला या च सापि दुःखैर्विधीयते ।।"},
{"c": "12.171", "n": "36", "i": 56257, "v": "धनमस्येति पुरुषं पुरा निघ्नन्ति दस्यवः । क्लिश्यन्ति विविधैर्दण्डैर्नित्यमुद्वेजयन्ति च ।।"},
{"c": "12.171", "n": "37", "i": 56258, "v": "मन्दलोलुपता दुःखमिति बुद्धं चिरान्मया । यद्यदालम्बसे काम तत्तदेवानुरुध्यसे ।।"},
{"c": "12.171", "n": "38", "i": 56259, "v": "अतत्त्वज्ञोऽसि बालश्च दुस्तोषोऽपूरणोऽनलः । नैव त्वं वेत्थ सुलभं नैव त्वं वेत्थ दुर्लभम् ।।"},
{"c": "12.171", "n": "39", "i": 56260, "v": "पातालमिव दुष्पूरो मां दुःखैर्योक्तुमिच्छसि । नाहमद्य समावेष्टुं शक्यः काम पुनस्त्वया ।।"},
{"c": "12.171", "n": "40", "i": 56261, "v": "निर्वेदमहमासाद्य द्रव्यनाशाद्यदृच्छया । निर्वृतिं परमां प्राप्य नाद्य कामान्विचिन्तये ।।"},
{"c": "12.171", "n": "41", "i": 56262, "v": "अतिक्लेशान्सहामीह नाहं बुध्याम्यबुद्धिमान् । निकृतो धननाशेन शये सर्वाङ्गविज्वरः ।।"},
{"c": "12.171", "n": "42", "i": 56263, "v": "परित्यजामि काम त्वां हित्वा सर्वमनोगतीः । न त्वं मया पुनः काम नस्योतेनेव रंस्यसे ।।"},
{"c": "12.171", "n": "43", "i": 56264, "v": "क्षमिष्येऽक्षममाणानां न हिंसिष्ये च हिंसितः । द्वेष्यमुक्तः प्रियं वक्ष्याम्यनादृत्य तदप्रियम् ।।"},
{"c": "12.171", "n": "44", "i": 56265, "v": "तृप्तः स्वस्थेन्द्रियो नित्यं यथालब्धेन वर्तयन् । न सकामं करिष्यामि त्वामहं शत्रुमात्मनः ।।"},
{"c": "12.171", "n": "45", "i": 56266, "v": "निर्वेदं निर्वृतिं तृप्तिं शान्तिं सत्यं दमं क्षमाम् । सर्वभूतदयां चैव विद्धि मां शरणागतम् ।।"},
{"c": "12.171", "n": "46", "i": 56267, "v": "तस्मात्कामश्च लोभश्च तृष्णा कार्पण्यमेव च । त्यजन्तु मां प्रतिष्ठन्तं सत्त्वस्थो ह्यस्मि सांप्रतम् ।।"},
{"c": "12.171", "n": "47", "i": 56268, "v": "प्रहाय कामं लोभं च क्रोधं पारुष्यमेव च । नाद्य लोभवशं प्राप्तो दुःखं प्राप्स्याम्यनात्मवान् ।।"},
{"c": "12.171", "n": "48", "i": 56269, "v": "यद्यत्त्यजति कामानां तत्सुखस्याभिपूर्यते । कामस्य वशगो नित्यं दुःखमेव प्रपद्यते ।।"},
{"c": "12.171", "n": "49", "i": 56270, "v": "कामान्व्युदस्य धुनुते यत्किंचित्पुरुषो रजः । कामक्रोधोद्भवं दुःखमह्रीररतिरेव च ।।"},
{"c": "12.171", "n": "50", "i": 56271, "v": "एष ब्रह्मप्रविष्टोऽहं ग्रीष्मे शीतमिव ह्रदम् । शाम्यामि परिनिर्वामि सुखमासे च केवलम् ।।"},
{"c": "12.171", "n": "51", "i": 56272, "v": "यच्च कामसुखं लोके यच्च दिव्यं महत्सुखम् । तृष्णाक्षयसुखस्यैते नार्हतः षोडशीं कलाम् ।।"},
{"c": "12.171", "n": "52", "i": 56273, "v": "आत्मना सप्तमं कामं हत्वा शत्रुमिवोत्तमम् । प्राप्यावध्यं ब्रह्मपुरं राजेव स्यामहं सुखी ।।"},
{"c": "12.171", "n": "53", "i": 56274, "v": "एतां बुद्धिं समास्थाय मङ्किर्निर्वेदमागतः । सर्वान्कामान्परित्यज्य प्राप्य ब्रह्म महत्सुखम् ।।"},
{"c": "12.171", "n": "54", "i": 56275, "v": "दम्यनाशकृते मङ्किरमरत्वं किलागमत् । अच्छिनत्काममूलं स तेन प्राप महत्सुखम् ।।"},
{"c": "12.171", "n": "55", "i": 56276, "v": "अत्राप्युदाहरन्तीममितिहासं पुरातनम् । गीतं विदेहराजेन जनकेन प्रशाम्यता ।।"},
{"c": "12.171", "n": "56", "i": 56277, "v": "अनन्तं बत मे वित्तं यस्य मे नास्ति किंचन । मिथिलायां प्रदीप्तायां न मे दह्यति किंचन ।।"},
{"c": "12.171", "n": "57", "i": 56278, "v": "अत्रैवोदाहरन्तीमं बोध्यस्य पदसंचयम् । निर्वेदं प्रति विन्यस्तं प्रतिबोध युधिष्ठिर ।।"},
{"c": "12.171", "n": "58", "i": 56279, "v": "बोध्यं दान्तमृषिं राजा नहुषः पर्यपृच्छत । निर्वेदाच्छान्तिमापन्नं शान्तं प्रज्ञानतर्पितम् ।।"},
{"c": "12.171", "n": "59", "i": 56280, "v": "उपदेशं महाप्राज्ञ शमस्योपदिशस्व मे । कां बुद्धिं समनुध्याय शान्तश्चरसि निर्वृतः ।।"},
{"c": "12.171", "t": "बोध्य उवाच ।"},
{"c": "12.171", "n": "60", "i": 56281, "v": "उपदेशेन वर्तामि नानुशास्मीह कंचन । लक्षणं तस्य वक्ष्येऽहं तत्स्वयं प्रविमृश्यताम् ।।"},
{"c": "12.171", "n": "61", "i": 56282, "v": "पिङ्गला कुररः सर्पः सारङ्गान्वेषणं वने । इषुकारः कुमारी च षडेते गुरवो मम ।।"},
{"c": "12.172", "t": "युधिष्ठिर उवाच ।"},
{"c": "12.172", "n": "1", "i": 56283, "v": "केन वृत्तेन वृत्तज्ञ वीतशोकश्चरेन्महीम् । किं च कुर्वन्नरो लोके प्राप्नोति परमां गतिम् ।।"},
{"c": "12.172", "t": "भीष्म उवाच ।"},
{"c": "12.172", "n": "2", "i": 56284, "v": "अत्राप्युदाहरन्तीममितिहासं पुरातनम् । प्रह्रादस्य च संवादं मुनेराजगरस्य च ।।"},
{"c": "12.172", "n": "3", "i": 56285, "v": "चरन्तं ब्राह्मणं कंचित्कल्यचित्तमनामयम् । पप्रच्छ राजन्प्रह्रादो बुद्धिमान्प्राज्ञसंमतः ।।"},
{"c": "12.172", "n": "4", "i": 56286, "v": "स्वस्थः शक्तो मृदुर्दान्तो निर्विवित्सोऽनसूयकः । सुवाग्बहुमतो लोके प्राज्ञश्चरसि बालवत् ।।"},
{"c": "12.172", "n": "5", "i": 56287, "v": "नैव प्रार्थयसे लाभं नालाभेष्वनुशोचसि । नित्यतृप्त इव ब्रह्मन्न किंचिदवमन्यसे ।।"},
{"c": "12.172", "n": "6", "i": 56288, "v": "स्रोतसा ह्रियमाणासु प्रजास्वविमना इव । धर्मकामार्थकार्येषु कूटस्थ इव लक्ष्यसे ।।"},
{"c": "12.172", "n": "7", "i": 56289, "v": "नानुतिष्ठसि धर्मार्थौ न कामे चापि वर्तसे । इन्द्रियार्थाननादृत्य मुक्तश्चरसि साक्षिवत् ।।"},
{"c": "12.172", "n": "8", "i": 56290, "v": "का नु प्रज्ञा श्रुतं वा किं वृत्तिर्वा का नु ते मुने । क्षिप्रमाचक्ष्व मे ब्रह्मञ्श्रेयो यदिह मन्यसे ।।"},
{"c": "12.172", "n": "9", "i": 56291, "v": "अनुयुक्तः स मेधावी लोकधर्मविधानवित् । उवाच श्लक्ष्णया वाचा प्रह्रादमनपार्थया ।।"},
{"c": "12.172", "n": "10", "i": 56292, "v": "पश्यन्प्रह्राद भूतानामुत्पत्तिमनिमित्ततः । ह्रासं वृद्धिं विनाशं च न प्रहृष्ये न च व्यथे ।।"},
{"c": "12.172", "n": "11", "i": 56293, "v": "स्वभावादेव संदृश्य वर्तमानाः प्रवृत्तयः । स्वभावनिरताः सर्वाः परितप्ये न केनचित् ।।"},
{"c": "12.172", "n": "12", "i": 56294, "v": "पश्यन्प्रह्राद संयोगान्विप्रयोगपरायणान् । संचयांश्च विनाशान्तान्न क्वचिद्विदधे मनः ।।"},
{"c": "12.172", "n": "13", "i": 56295, "v": "अन्तवन्ति च भूतानि गुणयुक्तानि पश्यतः । उत्पत्तिनिधनज्ञस्य किं कार्यमवशिष्यते ।।"},
{"c": "12.172", "n": "14", "i": 56296, "v": "जलजानामपि ह्यन्तं पर्यायेणोपलक्षये । महतामपि कायानां सूक्ष्माणां च महोदधौ ।।"},
{"c": "12.172", "n": "15", "i": 56297, "v": "जङ्गमस्थावराणां च भूतानामसुराधिप । पार्थिवानामपि व्यक्तं मृत्युं पश्यामि सर्वशः ।।"},
{"c": "12.172", "n": "16", "i": 56298, "v": "अन्तरिक्षचराणां च दानवोत्तम पक्षिणाम् । उत्तिष्ठति यथाकालं मृत्युर्बलवतामपि ।।"},
{"c": "12.172", "n": "17", "i": 56299, "v": "दिवि संचरमाणानि ह्रस्वानि च महान्ति च । ज्योतींषि च यथाकालं पतमानानि लक्षये ।।"},
{"c": "12.172", "n": "18", "i": 56300, "v": "इति भूतानि संपश्यन्ननुषक्तानि मृत्युना । सर्वसामान्यतो विद्वान्कृतकृत्यः सुखं स्वपे ।।"},
{"c": "12.172", "n": "19", "i": 56301, "v": "सुमहान्तमपि ग्रासं ग्रसे लब्धं यदृच्छया । शये पुनरभुञ्जानो दिवसानि बहून्यपि ।।"},
{"c": "12.172", "n": "20", "i": 56302, "v": "आस्रवत्यपि मामन्नं पुनर्बहुगुणं बहु । पुनरल्पगुणं स्तोकं पुनर्नैवोपपद्यते ।।"},
{"c": "12.172", "n": "21", "i": 56303, "v": "कणान्कदाचित्खादामि पिण्याकमपि च ग्रसे । भक्षये शालिमांसानि भक्षांश्चोच्चावचान्पुनः ।।"},
{"c": "12.172", "n": "22", "i": 56304, "v": "शये कदाचित्पर्यङ्के भूमावपि पुनः शये । प्रासादेऽपि च मे शय्या कदाचिदुपपद्यते ।।"},
{"c": "12.172", "n": "23", "i": 56305, "v": "धारयामि च चीराणि शाणीं क्षौमाजिनानि च । महार्हाणि च वासांसि धारयाम्यहमेकदा ।।"},
{"c": "12.172", "n": "24", "i": 56306, "v": "न संनिपतितं धर्म्यमुपभोगं यदृच्छया । प्रत्याचक्षे न चाप्येनमनुरुध्ये सुदुर्लभम् ।।"},
{"c": "12.172", "n": "25", "i": 56307, "v": "अचलमनिधनं शिवं विशोकं; शुचिमतुलं विदुषां मते निविष्टम् । अनभिमतमसेवितं च मूढै;र्व्रतमिदमाजगरं शुचिश्चरामि ।।"},
{"c": "12.172", "n": "26", "i": 56308, "v": "अचलितमतिरच्युतः स्वधर्मा;त्परिमितसंसरणः परावरज्ञः । विगतभयकषायलोभमोहो; व्रतमिदमाजगरं शुचिश्चरामि ।।"},
{"c": "12.172", "n": "27", "i": 56309, "v": "अनियतफलभक्ष्यभोज्यपेयं; विधिपरिणामविभक्तदेशकालम् । हृदयसुखमसेवितं कदर्यै;र्व्रतमिदमाजगरं शुचिश्चरामि ।।"},
{"c": "12.172", "n": "28", "i": 56310, "v": "इदमिदमिति तृष्णयाभिभूतं; जनमनवाप्तधनं विषीदमानम् । निपुणमनुनिशाम्य तत्त्वबुद्ध्या; व्रतमिदमाजगरं शुचिश्चरामि ।।"},
{"c": "12.172", "n": "29", "i": 56311, "v": "बहुविधमनुदृश्य चार्थहेतोः; कृपणमिहार्यमनार्यमाश्रयन्तम् । उपशमरुचिरात्मवान्प्रशान्तो; व्रतमिदमाजगरं शुचिश्चरामि ।।"},
{"c": "12.172", "n": "30", "i": 56312, "v": "सुखमसुखमनर्थमर्थलाभं; रतिमरतिं मरणं च जीवितं च । विधिनियतमवेक्ष्य तत्त्वतोऽहं; व्रतमिदमाजगरं शुचिश्चरामि ।।"},
{"c": "12.172", "n": "31", "i": 56313, "v": "अपगतभयरागमोहदर्पो; धृतिमतिबुद्धिसमन्वितः प्रशान्तः । उपगतफलभोगिनो निशाम्य; व्रतमिदमाजगरं शुचिश्चरामि ।।"},
{"c": "12.172", "n": "32", "i": 56314, "v": "अनियतशयनासनः प्रकृत्या; दमनियमव्रतसत्यशौचयुक्तः । अपगतफलसंचयः प्रहृष्टो; व्रतमिदमाजगरं शुचिश्चरामि ।।"},
{"c": "12.172", "n": "33", "i": 56315, "v": "अभिगतमसुखार्थमीहनार्थै;रुपगतबुद्धिरवेक्ष्य चात्मसंस्थः । तृषितमनियतं मनो नियन्तुं; व्रतमिदमाजगरं शुचिश्चरामि ।।"},
{"c": "12.172", "n": "34", "i": 56316, "v": "न हृदयमनुरुध्यते मनो वा; प्रियसुखदुर्लभतामनित्यतां च । तदुभयमुपलक्षयन्निवाहं; व्रतमिदमाजगरं शुचिश्चरामि ।।"},
{"c": "12.172", "n": "35", "i": 56317, "v": "बहु कथितमिदं हि बुद्धिमद्भिः; कविभिरभिप्रथयद्भिरात्मकीर्तिम् । इदमिदमिति तत्र तत्र तत्त;त्स्वपरमतैर्गहनं प्रतर्कयद्भिः ।।"},
{"c": "12.172", "n": "36", "i": 56318, "v": "तदहमनुनिशाम्य विप्रयातं; पृथगभिपन्नमिहाबुधैर्मनुष्यैः । अनवसितमनन्तदोषपारं; नृषु विहरामि विनीतरोषतृष्णः ।।"},
{"c": "12.172", "t": "भीष्म उवाच ।"},
{"c": "12.172", "n": "37", "i": 56319, "v": "अजगरचरितं व्रतं महात्मा; य इह नरोऽनुचरेद्विनीतरागः । अपगतभयमन्युलोभमोहः; स खलु सुखी विहरेदिमं विहारम् ।।"},
{"c": "12.173", "t": "युधिष्ठिर उवाच ।"},
{"c": "12.173", "n": "1", "i": 56320, "v": "बान्धवाः कर्म वित्तं वा प्रज्ञा वेह पितामह । नरस्य का प्रतिष्ठा स्यादेतत्पृष्टो वदस्व मे ।।"},
{"c": "12.173", "t": "भीष्म उवाच ।"},
{"c": "12.173", "n": "2", "i": 56321, "v": "प्रज्ञा प्रतिष्ठा भूतानां प्रज्ञा लाभः परो मतः । प्रज्ञा नैःश्रेयसी लोके प्रज्ञा स्वर्गो मतः सताम् ।।"},
{"c": "12.173", "n": "3", "i": 56322, "v": "प्रज्ञया प्रापितार्थो हि बलिरैश्वर्यसंक्षये । प्रह्रादो नमुचिर्मङ्किस्तस्याः किं विद्यते परम् ।।"},
{"c": "12.173", "n": "4", "i": 56323, "v": "अत्राप्युदाहरन्तीममितिहासं पुरातनम् । इन्द्रकाश्यपसंवादं तन्निबोध युधिष्ठिर ।।"},
{"c": "12.173", "n": "5", "i": 56324, "v": "वैश्यः कश्चिदृषिं तात काश्यपं संशितव्रतम् । रथेन पातयामास श्रीमान्दृप्तस्तपस्विनम् ।।"},
{"c": "12.173", "n": "6", "i": 56325, "v": "आर्तः स पतितः क्रुद्धस्त्यक्त्वात्मानमथाब्रवीत् । मरिष्याम्यधनस्येह जीवितार्थो न विद्यते ।।"},
{"c": "12.173", "n": "7", "i": 56326, "v": "तथा मुमूर्षुमासीनमकूजन्तमचेतसम् । इन्द्रः सृगालरूपेण बभाषे क्रुद्धमानसम् ।।"},
{"c": "12.173", "n": "8", "i": 56327, "v": "मनुष्ययोनिमिच्छन्ति सर्वभूतानि सर्वशः । मनुष्यत्वे च विप्रत्वं सर्व एवाभिनन्दति ।।"},
{"c": "12.173", "n": "9", "i": 56328, "v": "मनुष्यो ब्राह्मणश्चासि श्रोत्रियश्चासि काश्यप । सुदुर्लभमवाप्यैतददोषान्मर्तुमिच्छसि ।।"},
{"c": "12.173", "n": "10", "i": 56329, "v": "सर्वे लाभाः साभिमाना इति सत्या बत श्रुतिः । संतोषणीयरूपोऽसि लोभाद्यदभिमन्यसे ।।"},
{"c": "12.173", "n": "11", "i": 56330, "v": "अहो सिद्धार्थता तेषां येषां सन्तीह पाणयः । पाणिमद्भ्यः स्पृहास्माकं यथा तव धनस्य वै ।।"},
{"c": "12.173", "n": "12", "i": 56331, "v": "न पाणिलाभादधिको लाभः कश्चन विद्यते । अपाणित्वाद्वयं ब्रह्मन्कण्टकान्नोद्धरामहे ।।"},
{"c": "12.173", "n": "13", "i": 56332, "v": "अथ येषां पुनः पाणी देवदत्तौ दशाङ्गुली । उद्धरन्ति कृमीनङ्गाद्दशमानान्कषन्ति च ।।"},
{"c": "12.173", "n": "14", "i": 56333, "v": "हिमवर्षातपानां च परित्राणानि कुर्वते । चेलमन्नं सुखं शय्यां निवातं चोपभुञ्जते ।।"},
{"c": "12.173", "n": "15", "i": 56334, "v": "अधिष्ठाय च गां लोके भुञ्जते वाहयन्ति च । उपायैर्बहुभिश्चैव वश्यानात्मनि कुर्वते ।।"},
{"c": "12.173", "n": "16", "i": 56335, "v": "ये खल्वजिह्वाः कृपणा अल्पप्राणा अपाणयः । सहन्ते तानि दुःखानि दिष्ट्या त्वं न तथा मुने ।।"},
{"c": "12.173", "n": "17", "i": 56336, "v": "दिष्ट्या त्वं न सृगालो वै न कृमिर्न च मूषकः । न सर्पो न च मण्डूको न चान्यः पापयोनिजः ।।"},
{"c": "12.173", "n": "18", "i": 56337, "v": "एतावतापि लाभेन तोष्टुमर्हसि काश्यप । किं पुनर्योऽसि सत्त्वानां सर्वेषां ब्राह्मणोत्तमः ।।"},
{"c": "12.173", "n": "19", "i": 56338, "v": "इमे मां कृमयोऽदन्ति तेषामुद्धरणाय मे । नास्ति शक्तिरपाणित्वात्पश्यावस्थामिमां मम ।।"},
{"c": "12.173", "n": "20", "i": 56339, "v": "अकार्यमिति चैवेमं नात्मानं संत्यजाम्यहम् । नेतः पापीयसीं योनिं पतेयमपरामिति ।।"},
{"c": "12.173", "n": "21", "i": 56340, "v": "मध्ये वै पापयोनीनां सार्गाली यामहं गतः । पापीयस्यो बहुतरा इतोऽन्याः पापयोनयः ।।"},
{"c": "12.173", "n": "22", "i": 56341, "v": "जात्यैवैके सुखतराः सन्त्यन्ये भृशदुःखिताः । नैकान्तसुखमेवेह क्वचित्पश्यामि कस्यचित् ।।"},
{"c": "12.173", "n": "23", "i": 56342, "v": "मनुष्या ह्याढ्यतां प्राप्य राज्यमिच्छन्त्यनन्तरम् । राज्याद्देवत्वमिच्छन्ति देवत्वादिन्द्रतामपि ।।"},
{"c": "12.173", "n": "24", "i": 56343, "v": "भवेस्त्वं यद्यपि त्वाढ्यो न राजा न च दैवतम् । देवत्वं प्राप्य चेन्द्रत्वं नैव तुष्येस्तथा सति ।।"},
{"c": "12.173", "n": "25", "i": 56344, "v": "न तृप्तिः प्रियलाभेऽस्ति तृष्णा नाद्भिः प्रशाम्यति । संप्रज्वलति सा भूयः समिद्भिरिव पावकः ।।"},
{"c": "12.173", "n": "26", "i": 56345, "v": "अस्त्येव त्वयि शोको वै हर्षश्चास्ति तथा त्वयि । सुखदुःखे तथा चोभे तत्र का परिदेवना ।।"},
{"c": "12.173", "n": "27", "i": 56346, "v": "परिच्छिद्यैव कामानां सर्वेषां चैव कर्मणाम् । मूलं रुन्धीन्द्रियग्रामं शकुन्तानिव पञ्जरे ।।"},
{"c": "12.173", "n": "28", "i": 56347, "v": "न खल्वप्यरसज्ञस्य कामः क्वचन जायते । संस्पर्शाद्दर्शनाद्वापि श्रवणाद्वापि जायते ।।"},
{"c": "12.173", "n": "29", "i": 56348, "v": "न त्वं स्मरसि वारुण्या लट्वाकानां च पक्षिणाम् । ताभ्यां चाभ्यधिको भक्ष्यो न कश्चिद्विद्यते क्वचित् ।।"},
{"c": "12.173", "n": "30", "i": 56349, "v": "यानि चान्यानि दूरेषु भक्ष्यभोज्यानि काश्यप । येषामभुक्तपूर्वं ते तेषामस्मृतिरेव च ।।"},
{"c": "12.173", "n": "31", "i": 56350, "v": "अप्राशनमसंस्पर्शमसंदर्शनमेव च । पुरुषस्यैष नियमो मन्ये श्रेयो न संशयः ।।"},
{"c": "12.173", "n": "32", "i": 56351, "v": "पाणिमन्तो धनैर्युक्ता बलवन्तो न संशयः । मनुष्या मानुषैरेव दासत्वमुपपादिताः ।।"},
{"c": "12.173", "n": "33", "i": 56352, "v": "वधबन्धपरिक्लेशैः क्लिश्यन्ते च पुनः पुनः । ते खल्वपि रमन्ते च मोदन्ते च हसन्ति च ।।"},
{"c": "12.173", "n": "34", "i": 56353, "v": "अपरे बाहुबलिनः कृतविद्या मनस्विनः । जुगुप्सितां सुकृपणां पापां वृत्तिमुपासते ।।"},
{"c": "12.173", "n": "35", "i": 56354, "v": "उत्सहन्ते च ते वृत्तिमन्यामप्युपसेवितुम् । स्वकर्मणा तु नियतं भवितव्यं तु तत्तथा ।।"},
{"c": "12.173", "n": "36", "i": 56355, "v": "न पुल्कसो न चण्डाल आत्मानं त्यक्तुमिच्छति । असंतुष्टः स्वया योन्या मायां पश्यस्व यादृशीम् ।।"},
{"c": "12.173", "n": "37", "i": 56356, "v": "दृष्ट्वा कुणीन्पक्षहतान्मनुष्यानामयाविनः । सुसंपूर्णः स्वया योन्या लब्धलाभोऽसि काश्यप ।।"},
{"c": "12.173", "n": "38", "i": 56357, "v": "यदि ब्राह्मण देहस्ते निरातङ्को निरामयः । अङ्गानि च समग्राणि न च लोकेषु धिक्कृतः ।।"},
{"c": "12.173", "n": "39", "i": 56358, "v": "न केनचित्प्रवादेन सत्येनैवापहारिणा । धर्मायोत्तिष्ठ विप्रर्षे नात्मानं त्यक्तुमर्हसि ।।"},
{"c": "12.173", "n": "40", "i": 56359, "v": "यदि ब्रह्मञ्शृणोष्येतच्छ्रद्दधासि च मे वचः । वेदोक्तस्य च धर्मस्य फलं मुख्यमवाप्स्यसि ।।"},
{"c": "12.173", "n": "41", "i": 56360, "v": "स्वाध्यायमग्निसंस्कारमप्रमत्तोऽनुपालय । सत्यं दमं च दानं च स्पर्धिष्ठा मा च केनचित् ।।"},
{"c": "12.173", "n": "42", "i": 56361, "v": "ये केचन स्वध्ययनाः प्राप्ता यजनयाजनम् । कथं ते जातु शोचेयुर्ध्यायेयुर्वाप्यशोभनम् ।।"},
{"c": "12.173", "n": "43", "i": 56362, "v": "इच्छन्तस्ते विहाराय सुखं महदवाप्नुयुः । उत जाताः सुनक्षत्रे सुतीर्थाः सुमुहूर्तजाः ।।"},
{"c": "12.173", "n": "44", "i": 56363, "v": "नक्षत्रेष्वासुरेष्वन्ये दुस्तीर्था दुर्मुहूर्तजाः । संपतन्त्यासुरीं योनिं यज्ञप्रसववर्जिताम् ।।"},
{"c": "12.173", "n": "45", "i": 56364, "v": "अहमासं पण्डितको हैतुको वेदनिन्दकः । आन्वीक्षिकीं तर्कविद्यामनुरक्तो निरर्थिकाम् ।।"},
{"c": "12.173", "n": "46", "i": 56365, "v": "हेतुवादान्प्रवदिता वक्ता संसत्सु हेतुमत् । आक्रोष्टा चाभिवक्ता च ब्रह्मयज्ञेषु वै द्विजान् ।।"},
{"c": "12.173", "n": "47", "i": 56366, "v": "नास्तिकः सर्वशङ्की च मूर्खः पण्डितमानिकः । तस्येयं फलनिर्वृत्तिः सृगालत्वं मम द्विज ।।"},
{"c": "12.173", "n": "48", "i": 56367, "v": "अपि जातु तथा तत्स्यादहोरात्रशतैरपि । यदहं मानुषीं योनिं सृगालः प्राप्नुयां पुनः ।।"},
{"c": "12.173", "n": "49", "i": 56368, "v": "संतुष्टश्चाप्रमत्तश्च यज्ञदानतपोरतिः । ज्ञेयज्ञाता भवेयं वै वर्ज्यवर्जयिता तथा ।।"},
{"c": "12.173", "n": "50", "i": 56369, "v": "ततः स मुनिरुत्थाय काश्यपस्तमुवाच ह । अहो बतासि कुशलो बुद्धिमानिति विस्मितः ।।"},
{"c": "12.173", "n": "51", "i": 56370, "v": "समवैक्षत तं विप्रो ज्ञानदीर्घेण चक्षुषा । ददर्श चैनं देवानामिन्द्रं देवं शचीपतिम् ।।"},
{"c": "12.173", "n": "52", "i": 56371, "v": "ततः संपूजयामास काश्यपो हरिवाहनम् । अनुज्ञातश्च तेनाथ प्रविवेश स्वमाश्रमम् ।।"},
{"c": "12.174", "t": "युधिष्ठिर उवाच ।"},
{"c": "12.174", "n": "1", "i": 56372, "v": "यद्यस्ति दत्तमिष्टं वा तपस्तप्तं तथैव च । गुरूणां चापि शुश्रूषा तन्मे ब्रूहि पितामह ।।"},
{"c": "12.174", "t": "भीष्म उवाच ।"},
{"c": "12.174", "n": "2", "i": 56373, "v": "आत्मनानर्थयुक्तेन पापे निविशते मनः । स कर्म कलुषं कृत्वा क्लेशे महति धीयते ।।"},
{"c": "12.174", "n": "3", "i": 56374, "v": "दुर्भिक्षादेव दुर्भिक्षं क्लेशात्क्लेशं भयाद्भयम् । मृतेभ्यः प्रमृतं यान्ति दरिद्राः पापकारिणः ।।"},
{"c": "12.174", "n": "4", "i": 56375, "v": "उत्सवादुत्सवं यान्ति स्वर्गात्स्वर्गं सुखात्सुखम् । श्रद्दधानाश्च दान्ताश्च धनाढ्याः शुभकारिणः ।।"},
{"c": "12.174", "n": "5", "i": 56376, "v": "व्यालकुञ्जरदुर्गेषु सर्पचोरभयेषु च । हस्तावापेन गच्छन्ति नास्तिकाः किमतः परम् ।।"},
{"c": "12.174", "n": "6", "i": 56377, "v": "प्रियदेवातिथेयाश्च वदान्याः प्रियसाधवः । क्षेम्यमात्मवतां मार्गमास्थिता हस्तदक्षिणम् ।।"},
{"c": "12.174", "n": "7", "i": 56378, "v": "पुलाका इव धान्येषु पुत्तिका इव पक्षिषु । तद्विधास्ते मनुष्येषु येषां धर्मो न कारणम् ।।"},
{"c": "12.174", "n": "8", "i": 56379, "v": "सुशीघ्रमपि धावन्तं विधानमनुधावति । शेते सह शयानेन येन येन यथा कृतम् ।।"},
{"c": "12.174", "n": "9", "i": 56380, "v": "उपतिष्ठति तिष्ठन्तं गच्छन्तमनुगच्छति । करोति कुर्वतः कर्म छायेवानुविधीयते ।।"},
{"c": "12.174", "n": "10", "i": 56381, "v": "येन येन यथा यद्यत्पुरा कर्म समाचितम् । तत्तदेव नरो भुङ्क्ते नित्यं विहितमात्मना ।।"},
{"c": "12.174", "n": "11", "i": 56382, "v": "स्वकर्मफलविक्षिप्तं विधानपरिरक्षितम् । भूतग्राममिमं कालः समन्तात्परिकर्षति ।।"},
{"c": "12.174", "n": "12", "i": 56383, "v": "अचोद्यमानानि यथा पुष्पाणि च फलानि च । स्वकालं नातिवर्तन्ते तथा कर्म पुराकृतम् ।।"},
{"c": "12.174", "n": "13", "i": 56384, "v": "संमानश्चावमानश्च लाभालाभौ क्षयोदयौ । प्रवृत्ता विनिवर्तन्ते विधानान्ते पुनः पुनः ।।"},
{"c": "12.174", "n": "14", "i": 56385, "v": "आत्मना विहितं दुःखमात्मना विहितं सुखम् । गर्भशय्यामुपादाय भुज्यते पौर्वदेहिकम् ।।"},
{"c": "12.174", "n": "15", "i": 56386, "v": "बालो युवा च वृद्धश्च यत्करोति शुभाशुभम् । तस्यां तस्यामवस्थायां भुङ्क्ते जन्मनि जन्मनि ।।"},
{"c": "12.174", "n": "16", "i": 56387, "v": "यथा धेनुसहस्रेषु वत्सो विन्दति मातरम् । तथा पूर्वकृतं कर्म कर्तारमनुगच्छति ।।"},
{"c": "12.174", "n": "17", "i": 56388, "v": "समुन्नमग्रतो वस्त्रं पश्चाच्छुध्यति कर्मणा । उपवासैः प्रतप्तानां दीर्घं सुखमनन्तकम् ।।"},
{"c": "12.174", "n": "18", "i": 56389, "v": "दीर्घकालेन तपसा सेवितेन तपोवने । धर्मनिर्धूतपापानां संसिध्यन्ते मनोरथाः ।।"},
{"c": "12.174", "n": "19", "i": 56390, "v": "शकुनीनामिवाकाशे मत्स्यानामिव चोदके । पदं यथा न दृश्येत तथा ज्ञानविदां गतिः ।।"},
{"c": "12.174", "n": "20", "i": 56391, "v": "अलमन्यैरुपालम्भैः कीर्तितैश्च व्यतिक्रमैः । पेशलं चानुरूपं च कर्तव्यं हितमात्मनः ।।"},
{"c": "12.175", "t": "युधिष्ठिर उवाच ।"},
{"c": "12.175", "n": "1", "i": 56392, "v": "कुतः सृष्टमिदं विश्वं जगत्स्थावरजङ्गमम् । प्रलये च कमभ्येति तन्मे ब्रूहि पितामह ।।"},
{"c": "12.175", "n": "2", "i": 56393, "v": "ससागरः सगगनः सशैलः सबलाहकः । सभूमिः साग्निपवनो लोकोऽयं केन निर्मितः ।।"},
{"c": "12.175", "n": "3", "i": 56394, "v": "कथं सृष्टानि भूतानि कथं वर्णविभक्तयः । शौचाशौचं कथं तेषां धर्माधर्मावथो कथम् ।।"},
{"c": "12.175", "n": "4", "i": 56395, "v": "कीदृशो जीवतां जीवः क्व वा गच्छन्ति ये मृताः । अस्माल्लोकादमुं लोकं सर्वं शंसतु नो भवान् ।।"},
{"c": "12.175", "t": "भीष्म उवाच ।"},
{"c": "12.175", "n": "5", "i": 56396, "v": "अत्राप्युदाहरन्तीममितिहासं पुरातनम् । भृगुणाभिहितं श्रेष्ठं भरद्वाजाय पृच्छते ।।"},
{"c": "12.175", "n": "6", "i": 56397, "v": "कैलासशिखरे दृष्ट्वा दीप्यमानमिवौजसा । भृगुं महर्षिमासीनं भरद्वाजोऽन्वपृच्छत ।।"},
{"c": "12.175", "n": "7", "i": 56398, "v": "ससागरः सगगनः सशैलः सबलाहकः । सभूमिः साग्निपवनो लोकोऽयं केन निर्मितः ।।"},
{"c": "12.175", "n": "8", "i": 56399, "v": "कथं सृष्टानि भूतानि कथं वर्णविभक्तयः । शौचाशौचं कथं तेषां धर्माधर्मावथो कथम् ।।"},
{"c": "12.175", "n": "9", "i": 56400, "v": "कीदृशो जीवतां जीवः क्व वा गच्छन्ति ये मृताः । परलोकमिमं चापि सर्वं शंसतु नो भवान् ।।"},
{"c": "12.175", "n": "10", "i": 56401, "v": "एवं स भगवान्पृष्टो भरद्वाजेन संशयम् । महर्षिर्ब्रह्मसंकाशः सर्वं तस्मै ततोऽब्रवीत् ।।"},
{"c": "12.175", "n": "11", "i": 56402, "v": "मानसो नाम विख्यातः श्रुतपूर्वो महर्षिभिः । अनादिनिधनो देवस्तथाभेद्योऽजरामरः ।।"},
{"c": "12.175", "n": "12", "i": 56403, "v": "अव्यक्त इति विख्यातः शाश्वतोऽथाक्षरोऽव्ययः । यतः सृष्टानि भूतानि जायन्ते च म्रियन्ति च ।।"},
{"c": "12.175", "n": "13", "i": 56404, "v": "सोऽसृजत्प्रथमं देवो महान्तं नाम नामतः । आकाशमिति विख्यातं सर्वभूतधरः प्रभुः ।।"},
{"c": "12.175", "n": "14", "i": 56405, "v": "आकाशादभवद्वारि सलिलादग्निमारुतौ । अग्निमारुतसंयोगात्ततः समभवन्मही ।।"},
{"c": "12.175", "n": "15", "i": 56406, "v": "ततस्तेजोमयं दिव्यं पद्मं सृष्टं स्वयंभुवा । तस्मात्पद्मात्समभवद्ब्रह्मा वेदमयो निधिः ।।"},
{"c": "12.175", "n": "16", "i": 56407, "v": "अहंकार इति ख्यातः सर्वभूतात्मभूतकृत् । ब्रह्मा वै सुमहातेजा य एते पञ्च धातवः ।।"},
{"c": "12.175", "n": "17", "i": 56408, "v": "शैलास्तस्यास्थिसंज्ञास्तु मेदो मांसं च मेदिनी । समुद्रास्तस्य रुधिरमाकाशमुदरं तथा ।।"},
{"c": "12.175", "n": "18", "i": 56409, "v": "पवनश्चैव निःश्वासस्तेजोऽग्निर्निम्नगाः सिराः । अग्नीषोमौ तु चन्द्रार्कौ नयने तस्य विश्रुते ।।"},
{"c": "12.175", "n": "19", "i": 56410, "v": "नभश्चोर्ध्वं शिरस्तस्य क्षितिः पादौ दिशो भुजौ । दुर्विज्ञेयो ह्यनन्तत्वात्सिद्धैरपि न संशयः ।।"},
{"c": "12.175", "n": "20", "i": 56411, "v": "स एव भगवान्विष्णुरनन्त इति विश्रुतः । सर्वभूतात्मभूतस्थो दुर्विज्ञेयोऽकृतात्मभिः ।।"},
{"c": "12.175", "n": "21", "i": 56412, "v": "अहंकारस्य यः स्रष्टा सर्वभूतभवाय वै । यतः समभवद्विश्वं पृष्टोऽहं यदिह त्वया ।।"},
{"c": "12.175", "t": "भरद्वाज उवाच ।"},
{"c": "12.175", "n": "22", "i": 56413, "v": "गगनस्य दिशां चैव भूतलस्यानिलस्य च । कान्यत्र परिमाणानि संशयं छिन्धि मेऽर्थतः ।।"},
{"c": "12.175", "t": "भृगुरुवाच ।"},
{"c": "12.175", "n": "23", "i": 56414, "v": "अनन्तमेतदाकाशं सिद्धचारणसेवितम् । रम्यं नानाश्रयाकीर्णं यस्यान्तो नाधिगम्यते ।।"},
{"c": "12.175", "n": "24", "i": 56415, "v": "ऊर्ध्वं गतेरधस्तात्तु चन्द्रादित्यौ न दृश्यतः । तत्र देवाः स्वयं दीप्ता भास्वराश्चाग्निवर्चसः ।।"},
{"c": "12.175", "n": "25", "i": 56416, "v": "ते चाप्यन्तं न पश्यन्ति नभसः प्रथितौजसः । दुर्गमत्वादनन्तत्वादिति मे विद्धि मानद ।।"},
{"c": "12.175", "n": "26", "i": 56417, "v": "उपरिष्टोपरिष्टात्तु प्रज्वलद्भिः स्वयंप्रभैः । निरुद्धमेतदाकाशमप्रमेयं सुरैरपि ।।"},
{"c": "12.175", "n": "27", "i": 56418, "v": "पृथिव्यन्ते समुद्रास्तु समुद्रान्ते तमः स्मृतम् । तमसोऽन्ते जलं प्राहुर्जलस्यान्तेऽग्निरेव च ।।"},
{"c": "12.175", "n": "28", "i": 56419, "v": "रसातलान्ते सलिलं जलान्ते पन्नगाधिपः । तदन्ते पुनराकाशमाकाशान्ते पुनर्जलम् ।।"},
{"c": "12.175", "n": "29", "i": 56420, "v": "एवमन्तं भगवतः प्रमाणं सलिलस्य च । अग्निमारुततोयेभ्यो दुर्ज्ञेयं दैवतैरपि ।।"},
{"c": "12.175", "n": "30", "i": 56421, "v": "अग्निमारुततोयानां वर्णाः क्षितितलस्य च । आकाशसदृशा ह्येते भिद्यन्ते तत्त्वदर्शनात् ।।"},
{"c": "12.175", "n": "31", "i": 56422, "v": "पठन्ति चैव मुनयः शास्त्रेषु विविधेषु च । त्रैलोक्ये सागरे चैव प्रमाणं विहितं यथा । अदृश्याय त्वगम्याय कः प्रमाणमुदाहरेत् ।।"},
{"c": "12.175", "n": "32", "i": 56423, "v": "सिद्धानां देवतानां च यदा परिमिता गतिः । तदा गौणमनन्तस्य नामानन्तेति विश्रुतम् । नामधेयानुरूपस्य मानसस्य महात्मनः ।।"},
{"c": "12.175", "n": "33", "i": 56424, "v": "यदा तु दिव्यं तद्रूपं ह्रसते वर्धते पुनः । कोऽन्यस्तद्वेदितुं शक्तो योऽपि स्यात्तद्विधोऽपरः ।।"},
{"c": "12.175", "n": "34", "i": 56425, "v": "ततः पुष्करतः सृष्टः सर्वज्ञो मूर्तिमान्प्रभुः । ब्रह्मा धर्ममयः पूर्वः प्रजापतिरनुत्तमः ।।"},
{"c": "12.175", "t": "भरद्वाज उवाच ।"},
{"c": "12.175", "n": "35", "i": 56426, "v": "पुष्कराद्यदि संभूतो ज्येष्ठं भवति पुष्करम् । ब्रह्माणं पूर्वजं चाह भवान्संदेह एव मे ।।"},
{"c": "12.175", "t": "भृगुरुवाच ।"},
{"c": "12.175", "n": "36", "i": 56427, "v": "मानसस्येह या मूर्तिर्ब्रह्मत्वं समुपागता । तस्यासनविधानार्थं पृथिवी पद्ममुच्यते ।।"},
{"c": "12.175", "n": "37", "i": 56428, "v": "कर्णिका तस्य पद्मस्य मेरुर्गगनमुच्छ्रितः । तस्य मध्ये स्थितो लोकान्सृजते जगतः प्रभुः ।।"},
{"c": "12.176", "t": "भरद्वाज उवाच ।"},
{"c": "12.176", "n": "1", "i": 56429, "v": "प्रजाविसर्गं विविधं कथं स सृजते प्रभुः । मेरुमध्ये स्थितो ब्रह्मा तद्ब्रूहि द्विजसत्तम ।।"},
{"c": "12.176", "t": "भृगुरुवाच ।"},
{"c": "12.176", "n": "2", "i": 56430, "v": "प्रजाविसर्गं विविधं मानसो मनसासृजत् । संधुक्षणार्थं भूतानां सृष्टं प्रथमतो जलम् ।।"},
{"c": "12.176", "n": "3", "i": 56431, "v": "यत्प्राणाः सर्वभूतानां वर्धन्ते येन च प्रजाः । परित्यक्ताश्च नश्यन्ति तेनेदं सर्वमावृतम् ।।"},
{"c": "12.176", "n": "4", "i": 56432, "v": "पृथिवी पर्वता मेघा मूर्तिमन्तश्च ये परे । सर्वं तद्वारुणं ज्ञेयमापस्तस्तम्भिरे पुनः ।।"},
{"c": "12.176", "t": "भरद्वाज उवाच ।"},
{"c": "12.176", "n": "5", "i": 56433, "v": "कथं सलिलमुत्पन्नं कथं चैवाग्निमारुतौ । कथं च मेदिनी सृष्टेत्यत्र मे संशयो महान् ।।"},
{"c": "12.176", "t": "भृगुरुवाच ।"},
{"c": "12.176", "n": "6", "i": 56434, "v": "ब्रह्मकल्पे पुरा ब्रह्मन्ब्रह्मर्षीणां समागमे । लोकसंभवसंदेहः समुत्पन्नो महात्मनाम् ।।"},
{"c": "12.176", "n": "7", "i": 56435, "v": "तेऽतिष्ठन्ध्यानमालम्ब्य मौनमास्थाय निश्चलाः । त्यक्ताहाराः पवनपा दिव्यं वर्षशतं द्विजाः ।।"},
{"c": "12.176", "n": "8", "i": 56436, "v": "तेषां धर्ममयी वाणी सर्वेषां श्रोत्रमागमत् । दिव्या सरस्वती तत्र संबभूव नभस्तलात् ।।"},
{"c": "12.176", "n": "9", "i": 56437, "v": "पुरा स्तिमितनिःशब्दमाकाशमचलोपमम् । नष्टचन्द्रार्कपवनं प्रसुप्तमिव संबभौ ।।"},
{"c": "12.176", "n": "10", "i": 56438, "v": "ततः सलिलमुत्पन्नं तमसीवापरं तमः । तस्माच्च सलिलोत्पीडादुदतिष्ठत मारुतः ।।"},
{"c": "12.176", "n": "11", "i": 56439, "v": "यथा भाजनमच्छिद्रं निःशब्दमिव लक्ष्यते । तच्चाम्भसा पूर्यमाणं सशब्दं कुरुतेऽनिलः ।।"},
{"c": "12.176", "n": "12", "i": 56440, "v": "तथा सलिलसंरुद्धे नभसोऽन्ते निरन्तरे । भित्त्वार्णवतलं वायुः समुत्पतति घोषवान् ।।"},
{"c": "12.176", "n": "13", "i": 56441, "v": "स एष चरते वायुरर्णवोत्पीडसंभवः । आकाशस्थानमासाद्य प्रशान्तिं नाधिगच्छति ।।"},
{"c": "12.176", "n": "14", "i": 56442, "v": "तस्मिन्वाय्वम्बुसंघर्षे दीप्ततेजा महाबलः । प्रादुर्भवत्यूर्ध्वशिखः कृत्वा वितिमिरं नभः ।।"},
{"c": "12.176", "n": "15", "i": 56443, "v": "अग्निः पवनसंयुक्तः खात्समुत्पतते जलम् । सोऽग्निर्मारुतसंयोगाद्घनत्वमुपपद्यते ।।"},
{"c": "12.176", "n": "16", "i": 56444, "v": "तस्याकाशे निपतितः स्नेहस्तिष्ठति योऽपरः । स संघातत्वमापन्नो भूमित्वमुपगच्छति ।।"},
{"c": "12.176", "n": "17", "i": 56445, "v": "रसानां सर्वगन्धानां स्नेहानां प्राणिनां तथा । भूमिर्योनिरिह ज्ञेया यस्यां सर्वं प्रसूयते ।।"},
{"c": "12.177", "t": "भरद्वाज उवाच ।"},
{"c": "12.177", "n": "1", "i": 56446, "v": "एते ते धातवः पञ्च ब्रह्मा यानसृजत्पुरा । आवृता यैरिमे लोका महाभूताभिसंज्ञितैः ।।"},
{"c": "12.177", "n": "2", "i": 56447, "v": "यदासृजत्सहस्राणि भूतानां स महामतिः । पञ्चानामेव भूतत्वं कथं समुपपद्यते ।।"},
{"c": "12.177", "t": "भृगुरुवाच ।"},
{"c": "12.177", "n": "3", "i": 56448, "v": "अमितानां महाशब्दो यान्ति भूतानि संभवम् । ततस्तेषां महाभूतशब्दोऽयमुपपद्यते ।।"},
{"c": "12.177", "n": "4", "i": 56449, "v": "चेष्टा वायुः खमाकाशमूष्माग्निः सलिलं द्रवः । पृथिवी चात्र संघातः शरीरं पाञ्चभौतिकम् ।।"},
{"c": "12.177", "n": "5", "i": 56450, "v": "इत्येतैः पञ्चभिर्भूतैर्युक्तं स्थावरजङ्गमम् । श्रोत्रं घ्राणं रसः स्पर्शो दृष्टिश्चेन्द्रियसंज्ञिताः ।।"},
{"c": "12.177", "t": "भरद्वाज उवाच ।"},
{"c": "12.177", "n": "6", "i": 56451, "v": "पञ्चभिर्यदि भूतैस्तु युक्ताः स्थावरजङ्गमाः । स्थावराणां न दृश्यन्ते शरीरे पञ्च धातवः ।।"},
{"c": "12.177", "n": "7", "i": 56452, "v": "अनूष्मणामचेष्टानां घनानां चैव तत्त्वतः । वृक्षाणां नोपलभ्यन्ते शरीरे पञ्च धातवः ।।"},
{"c": "12.177", "n": "8", "i": 56453, "v": "न शृण्वन्ति न पश्यन्ति न गन्धरसवेदिनः । न च स्पर्शं विजानन्ति ते कथं पाञ्चभौतिकाः ।।"},
{"c": "12.177", "n": "9", "i": 56454, "v": "अद्रवत्वादनग्नित्वादभौमत्वादवायुतः । आकाशस्याप्रमेयत्वाद्वृक्षाणां नास्ति भौतिकम् ।।"},
{"c": "12.177", "t": "भृगुरुवाच ।"},
{"c": "12.177", "n": "10", "i": 56455, "v": "घनानामपि वृक्षाणामाकाशोऽस्ति न संशयः । तेषां पुष्पफले व्यक्तिर्नित्यं समुपलभ्यते ।।"},
{"c": "12.177", "n": "11", "i": 56456, "v": "ऊष्मतो ग्लानपर्णानां त्वक्फलं पुष्पमेव च । म्लायते चैव शीते न स्पर्शस्तेनात्र विद्यते ।।"},
{"c": "12.177", "n": "12", "i": 56457, "v": "वाय्वग्न्यशनिनिष्पेषैः फलपुष्पं विशीर्यते । श्रोत्रेण गृह्यते शब्दस्तस्माच्छृण्वन्ति पादपाः ।।"},
{"c": "12.177", "n": "13", "i": 56458, "v": "वल्ली वेष्टयते वृक्षं सर्वतश्चैव गच्छति । न ह्यदृष्टेश्च मार्गोऽस्ति तस्मात्पश्यन्ति पादपाः ।।"},
{"c": "12.177", "n": "14", "i": 56459, "v": "पुण्यापुण्यैस्तथा गन्धैर्धूपैश्च विविधैरपि । अरोगाः पुष्पिताः सन्ति तस्माज्जिघ्रन्ति पादपाः ।।"},
{"c": "12.177", "n": "15", "i": 56460, "v": "पादैः सलिलपानं च व्याधीनामपि दर्शनम् । व्याधिप्रतिक्रियत्वाच्च विद्यते रसनं द्रुमे ।।"},
{"c": "12.177", "n": "16", "i": 56461, "v": "वक्त्रेणोत्पलनालेन यथोर्ध्वं जलमाददेत् । तथा पवनसंयुक्तः पादैः पिबति पादपः ।।"},
{"c": "12.177", "n": "17", "i": 56462, "v": "ग्रहणात्सुखदुःखस्य छिन्नस्य च विरोहणात् । जीवं पश्यामि वृक्षाणामचैतन्यं न विद्यते ।।"},
{"c": "12.177", "n": "18", "i": 56463, "v": "तेन तज्जलमादत्तं जरयत्यग्निमारुतौ । आहारपरिणामाच्च स्नेहो वृद्धिश्च जायते ।।"},
{"c": "12.177", "n": "19", "i": 56464, "v": "जङ्गमानां च सर्वेषां शरीरे पञ्च धातवः । प्रत्येकशः प्रभिद्यन्ते यैः शरीरं विचेष्टते ।।"},
{"c": "12.177", "n": "20", "i": 56465, "v": "त्वक्च मांसं तथास्थीनि मज्जा स्नायु च पञ्चमम् । इत्येतदिह संख्यातं शरीरे पृथिवीमयम् ।।"},
{"c": "12.177", "n": "21", "i": 56466, "v": "तेजोऽग्निश्च तथा क्रोधश्चक्षुरूष्मा तथैव च । अग्निर्जरयते चापि पञ्चाग्नेयाः शरीरिणः ।।"},
{"c": "12.177", "n": "22", "i": 56467, "v": "श्रोत्रं घ्राणमथास्यं च हृदयं कोष्ठमेव च । आकाशात्प्राणिनामेते शरीरे पञ्च धातवः ।।"},
{"c": "12.177", "n": "23", "i": 56468, "v": "श्लेष्मा पित्तमथ स्वेदो वसा शोणितमेव च । इत्यापः पञ्चधा देहे भवन्ति प्राणिनां सदा ।।"},
{"c": "12.177", "n": "24", "i": 56469, "v": "प्राणात्प्रणीयते प्राणी व्यानाद्व्यायच्छते तथा । गच्छत्यपानोऽवाक्चैव समानो हृद्यवस्थितः ।।"},
{"c": "12.177", "n": "25", "i": 56470, "v": "उदानादुच्छ्वसिति च प्रतिभेदाच्च भाषते । इत्येते वायवः पञ्च चेष्टयन्तीह देहिनम् ।।"},
{"c": "12.177", "n": "26", "i": 56471, "v": "भूमेर्गन्धगुणान्वेत्ति रसं चाद्भ्यः शरीरवान् । ज्योतिः पश्यति चक्षुर्भ्यां स्पर्शं वेत्ति च वायुना ।।"},
{"c": "12.177", "n": "27", "i": 56472, "v": "तस्य गन्धस्य वक्ष्यामि विस्तराभिहितान्गुणान् । इष्टश्चानिष्टगन्धश्च मधुरः कटुरेव च ।।"},
{"c": "12.177", "n": "28", "i": 56473, "v": "निर्हारी संहतः स्निग्धो रूक्षो विशद एव च । एवं नवविधो ज्ञेयः पार्थिवो गन्धविस्तरः ।।"},
{"c": "12.177", "n": "29", "i": 56474, "v": "शब्दः स्पर्शश्च रूपं च रसश्चापां गुणाः स्मृताः । रसज्ञानं तु वक्ष्यामि तन्मे निगदतः शृणु ।।"},
{"c": "12.177", "n": "30", "i": 56475, "v": "रसो बहुविधः प्रोक्तः सूरिभिः प्रथितात्मभिः । मधुरो लवणस्तिक्तः कषायोऽम्लः कटुस्तथा । एष षड्विधविस्तारो रसो वारिमयः स्मृतः ।।"},
{"c": "12.177", "n": "31", "i": 56476, "v": "शब्दः स्पर्शश्च रूपं च त्रिगुणं ज्योतिरुच्यते । ज्योतिः पश्यति रूपाणि रूपं च बहुधा स्मृतम् ।।"},
{"c": "12.177", "n": "32", "i": 56477, "v": "ह्रस्वो दीर्घस्तथा स्थूलश्चतुरस्रोऽणु वृत्तवान् । शुक्लः कृष्णस्तथा रक्तो नीलः पीतोऽरुणस्तथा । एवं द्वादशविस्तारो ज्योतीरूपगुणः स्मृतः ।।"},
{"c": "12.177", "n": "33", "i": 56478, "v": "शब्दस्पर्शौ तु विज्ञेयौ द्विगुणो वायुरुच्यते । वायव्यस्तु गुणः स्पर्शः स्पर्शश्च बहुधा स्मृतः ।।"},
{"c": "12.177", "n": "34", "i": 56479, "v": "कठिनश्चिक्कणः श्लक्ष्णः पिच्छलो मृदुदारुणः । उष्णः शीतः सुखो दुःखः स्निग्धो विशद एव च । एवं द्वादशविस्तारो वायव्यो गुण उच्यते ।।"},
{"c": "12.177", "n": "35", "i": 56480, "v": "तत्रैकगुणमाकाशं शब्द इत्येव तत्स्मृतम् । तस्य शब्दस्य वक्ष्यामि विस्तरं विविधात्मकम् ।।"},
{"c": "12.177", "n": "36", "i": 56481, "v": "षड्ज ऋषभगान्धारौ मध्यमः पञ्चमस्तथा । धैवतश्चापि विज्ञेयस्तथा चापि निषादकः ।।"},
{"c": "12.177", "n": "37", "i": 56482, "v": "एष सप्तविधः प्रोक्तो गुण आकाशलक्षणः । त्रैस्वर्येण तु सर्वत्र स्थितोऽपि पटहादिषु ।।"},
{"c": "12.177", "n": "38", "i": 56483, "v": "आकाशजं शब्दमाहुरेभिर्वायुगुणैः सह । अव्याहतैश्चेतयते न वेत्ति विषमागतैः ।।"},
{"c": "12.177", "n": "39", "i": 56484, "v": "आप्यायन्ते च ते नित्यं धातवस्तैस्तु धातुभिः । आपोऽग्निर्मारुतश्चैव नित्यं जाग्रति देहिषु ।।"},
{"c": "12.178", "t": "भरद्वाज उवाच ।"},
{"c": "12.178", "n": "1", "i": 56485, "v": "पार्थिवं धातुमाश्रित्य शारीरोऽग्निः कथं भवेत् । अवकाशविशेषेण कथं वर्तयतेऽनिलः ।।"},
{"c": "12.178", "t": "भृगुरुवाच ।"},
{"c": "12.178", "n": "2", "i": 56486, "v": "वायोर्गतिमहं ब्रह्मन्कीर्तयिष्यामि तेऽनघ । प्राणिनामनिलो देहान्यथा चेष्टयते बली ।।"},
{"c": "12.178", "n": "3", "i": 56487, "v": "श्रितो मूर्धानमग्निस्तु शरीरं परिपालयन् । प्राणो मूर्धनि चाग्नौ च वर्तमानो विचेष्टते ।।"},
{"c": "12.178", "n": "4", "i": 56488, "v": "स जन्तुः सर्वभूतात्मा पुरुषः स सनातनः । मनो बुद्धिरहंकारो भूतानि विषयाश्च सः ।।"},
{"c": "12.178", "n": "5", "i": 56489, "v": "एवं त्विह स सर्वत्र प्राणेन परिपाल्यते । पृष्ठतश्च समानेन स्वां स्वां गतिमुपाश्रितः ।।"},
{"c": "12.178", "n": "6", "i": 56490, "v": "वस्तिमूलं गुदं चैव पावकं च समाश्रितः । वहन्मूत्रं पुरीषं चाप्यपानः परिवर्तते ।।"},
{"c": "12.178", "n": "7", "i": 56491, "v": "प्रयत्ने कर्मणि बले य एकस्त्रिषु वर्तते । उदान इति तं प्राहुरध्यात्मविदुषो जनाः ।।"},
{"c": "12.178", "n": "8", "i": 56492, "v": "संधिष्वपि च सर्वेषु संनिविष्टस्तथानिलः । शरीरेषु मनुष्याणां व्यान इत्युपदिश्यते ।।"},
{"c": "12.178", "n": "9", "i": 56493, "v": "धातुष्वग्निस्तु विततः समानेन समीरितः । रसान्धातूंश्च दोषांश्च वर्तयन्नवतिष्ठति ।।"},
{"c": "12.178", "n": "10", "i": 56494, "v": "अपानप्राणयोर्मध्ये प्राणापानसमाहितः । समन्वितः स्वधिष्ठानः सम्यक्पचति पावकः ।।"},
{"c": "12.178", "n": "11", "i": 56495, "v": "आस्यं हि पायुसंयुक्तमन्ते स्याद्गुदसंज्ञितम् । स्रोतस्तस्मात्प्रजायन्ते सर्वस्रोतांसि देहिनाम् ।।"},
{"c": "12.178", "n": "12", "i": 56496, "v": "प्राणानां संनिपाताच्च संनिपातः प्रजायते । ऊष्मा चाग्निरिति ज्ञेयो योऽन्नं पचति देहिनाम् ।।"},
{"c": "12.178", "n": "13", "i": 56497, "v": "अग्निवेगवहः प्राणो गुदान्ते प्रतिहन्यते । स ऊर्ध्वमागम्य पुनः समुत्क्षिपति पावकम् ।।"},
{"c": "12.178", "n": "14", "i": 56498, "v": "पक्वाशयस्त्वधो नाभेरूर्ध्वमामाशयः स्थितः । नाभिमध्ये शरीरस्य सर्वे प्राणाः समाहिताः ।।"},
{"c": "12.178", "n": "15", "i": 56499, "v": "प्रसृता हृदयात्सर्वे तिर्यगूर्ध्वमधस्तथा । वहन्त्यन्नरसान्नाड्यो दश प्राणप्रचोदिताः ।।"},
{"c": "12.178", "n": "16", "i": 56500, "v": "एष मार्गोऽथ योगानां येन गच्छन्ति तत्पदम् । जितक्लमासना धीरा मूर्धन्यात्मानमादधुः ।।"},
{"c": "12.178", "n": "17", "i": 56501, "v": "एवं सर्वेषु विहितः प्राणापानेषु देहिनाम् । तस्मिन्स्थितो नित्यमग्निः स्थाल्यामिव समाहितः ।।"},
{"c": "12.179", "t": "भरद्वाज उवाच ।"},
{"c": "12.179", "n": "1", "i": 56502, "v": "यदि प्राणायते वायुर्वायुरेव विचेष्टते । श्वसित्याभाषते चैव तस्माज्जीवो निरर्थकः ।।"},
{"c": "12.179", "n": "2", "i": 56503, "v": "यद्यूष्मभाव आग्नेयो वह्निना पच्यते यदि । अग्निर्जरयते चैव तस्माज्जीवो निरर्थकः ।।"},
{"c": "12.179", "n": "3", "i": 56504, "v": "जन्तोः प्रमीयमाणस्य जीवो नैवोपलभ्यते । वायुरेव जहात्येनमूष्मभावश्च नश्यति ।।"},
{"c": "12.179", "n": "4", "i": 56505, "v": "यदि वातोपमो जीवः संश्लेषो यदि वायुना । वायुमण्डलवद्दृश्यो गच्छेत्सह मरुद्गणैः ।।"},
{"c": "12.179", "n": "5", "i": 56506, "v": "श्लेषो यदि च वातेन यदि तस्मात्प्रणश्यति । महार्णवविमुक्तत्वादन्यत्सलिलभाजनम् ।।"},
{"c": "12.179", "n": "6", "i": 56507, "v": "कूपे वा सलिलं दद्यात्प्रदीपं वा हुताशने । प्रक्षिप्तं नश्यति क्षिप्रं यथा नश्यत्यसौ तथा ।।"},
{"c": "12.179", "n": "7", "i": 56508, "v": "पञ्चसाधारणे ह्यस्मिञ्शरीरे जीवितं कुतः । येषामन्यतरत्यागाच्चतुर्णां नास्ति संग्रहः ।।"},
{"c": "12.179", "n": "8", "i": 56509, "v": "नश्यन्त्यापो ह्यनाहाराद्वायुरुच्छ्वासनिग्रहात् । नश्यते कोष्ठभेदात्खमग्निर्नश्यत्यभोजनात् ।।"},
{"c": "12.179", "n": "9", "i": 56510, "v": "व्याधिव्रणपरिक्लेशैर्मेदिनी चैव शीर्यते । पीडितेऽन्यतरे ह्येषां संघातो याति पञ्चधा ।।"},
{"c": "12.179", "n": "10", "i": 56511, "v": "तस्मिन्पञ्चत्वमापन्ने जीवः किमनुधावति । किं वेदयति वा जीवः किं शृणोति ब्रवीति वा ।।"},
{"c": "12.179", "n": "11", "i": 56512, "v": "एषा गौः परलोकस्थं तारयिष्यति मामिति । यो दत्त्वा म्रियते जन्तुः सा गौः कं तारयिष्यति ।।"},
{"c": "12.179", "n": "12", "i": 56513, "v": "गौश्च प्रतिग्रहीता च दाता चैव समं यदा । इहैव विलयं यान्ति कुतस्तेषां समागमः ।।"},
{"c": "12.179", "n": "13", "i": 56514, "v": "विहगैरुपयुक्तस्य शैलाग्रात्पतितस्य वा । अग्निना चोपयुक्तस्य कुतः संजीवनं पुनः ।।"},
{"c": "12.179", "n": "14", "i": 56515, "v": "छिन्नस्य यदि वृक्षस्य न मूलं प्रतिरोहति । बीजान्यस्य प्रवर्तन्ते मृतः क्व पुनरेष्यति ।।"},
{"c": "12.179", "n": "15", "i": 56516, "v": "बीजमात्रं पुरा सृष्टं यदेतत्परिवर्तते । मृता मृताः प्रणश्यन्ति बीजाद्बीजं प्रवर्तते ।।"},
{"c": "12.180", "t": "भृगुरुवाच ।"},
{"c": "12.180", "n": "1", "i": 56517, "v": "न प्रणाशोऽस्ति जीवानां दत्तस्य च कृतस्य च । याति देहान्तरं प्राणी शरीरं तु विशीर्यते ।।"},
{"c": "12.180", "n": "2", "i": 56518, "v": "न शरीराश्रितो जीवस्तस्मिन्नष्टे प्रणश्यति । यथा समित्सु दग्धासु न प्रणश्यति पावकः ।।"},
{"c": "12.180", "t": "भरद्वाज उवाच ।"},
{"c": "12.180", "n": "3", "i": 56519, "v": "अग्नेर्यथा तथा तस्य यदि नाशो न विद्यते । इन्धनस्योपयोगान्ते स चाग्निर्नोपलभ्यते ।।"},
{"c": "12.180", "n": "4", "i": 56520, "v": "नश्यतीत्येव जानामि शान्तमग्निमनिन्धनम् । गतिर्यस्य प्रमाणं वा संस्थानं वा न दृश्यते ।।"},
{"c": "12.180", "t": "भृगुरुवाच ।"},
{"c": "12.180", "n": "5", "i": 56521, "v": "समिधामुपयोगान्ते सन्नेवाग्निर्न दृश्यते । आकाशानुगतत्वाद्धि दुर्ग्रहः स निराश्रयः ।।"},
{"c": "12.180", "n": "6", "i": 56522, "v": "तथा शरीरसंत्यागे जीवो ह्याकाशवत्स्थितः । न गृह्यते सुसूक्ष्मत्वाद्यथा ज्योतिर्न संशयः ।।"},
{"c": "12.180", "n": "7", "i": 56523, "v": "प्राणान्धारयते ह्यग्निः स जीव उपधार्यताम् । वायुसंधारणो ह्यग्निर्नश्यत्युच्छ्वासनिग्रहात् ।।"},
{"c": "12.180", "n": "8", "i": 56524, "v": "तस्मिन्नष्टे शरीराग्नौ शरीरं तदचेतनम् । पतितं याति भूमित्वमयनं तस्य हि क्षितिः ।।"},
{"c": "12.180", "n": "9", "i": 56525, "v": "जङ्गमानां हि सर्वेषां स्थावराणां तथैव च । आकाशं पवनोऽभ्येति ज्योतिस्तमनुगच्छति । तत्र त्रयाणामेकत्वं द्वयं भूमौ प्रतिष्ठितम् ।।"},
{"c": "12.180", "n": "10", "i": 56526, "v": "यत्र खं तत्र पवनस्तत्राग्निर्यत्र मारुतः । अमूर्तयस्ते विज्ञेया आपो मूर्तास्तथा क्षितिः ।।"},
{"c": "12.180", "t": "भरद्वाज उवाच ।"},
{"c": "12.180", "n": "11", "i": 56527, "v": "यद्यग्निमारुतौ भूमिः खमापश्च शरीरिषु । जीवः किंलक्षणस्तत्रेत्येतदाचक्ष्व मेऽनघ ।।"},
{"c": "12.180", "n": "12", "i": 56528, "v": "पञ्चात्मके पञ्चरतौ पञ्चविज्ञानसंयुते । शरीरे प्राणिनां जीवं ज्ञातुमिच्छामि यादृशम् ।।"},
{"c": "12.180", "n": "13", "i": 56529, "v": "मांसशोणितसंघाते मेदःस्नाय्वस्थिसंचये । भिद्यमाने शरीरे तु जीवो नैवोपलभ्यते ।।"},
{"c": "12.180", "n": "14", "i": 56530, "v": "यद्यजीवं शरीरं तु पञ्चभूतसमन्वितम् । शारीरे मानसे दुःखे कस्तां वेदयते रुजम् ।।"},
{"c": "12.180", "n": "15", "i": 56531, "v": "शृणोति कथितं जीवः कर्णाभ्यां न शृणोति तत् । महर्षे मनसि व्यग्रे तस्माज्जीवो निरर्थकः ।।"},
{"c": "12.180", "n": "16", "i": 56532, "v": "सर्वं पश्यति यद्दृश्यं मनोयुक्तेन चक्षुषा । मनसि व्याकुले तद्धि पश्यन्नपि न पश्यति ।।"},
{"c": "12.180", "n": "17", "i": 56533, "v": "न पश्यति न च ब्रूते न शृणोति न जिघ्रति । न च स्पर्शरसौ वेत्ति निद्रावशगतः पुनः ।।"},
{"c": "12.180", "n": "18", "i": 56534, "v": "हृष्यति क्रुध्यति च कः शोचत्युद्विजते च कः । इच्छति ध्यायति द्वेष्टि वाचमीरयते च कः ।।"},
{"c": "12.180", "t": "भृगुरुवाच ।"},
{"c": "12.180", "n": "19", "i": 56535, "v": "न पञ्चसाधारणमत्र किंचि;च्छरीरमेको वहतेऽन्तरात्मा । स वेत्ति गन्धांश्च रसाञ्श्रुतिं च; स्पर्शं च रूपं च गुणाश्च येऽन्ये ।।"},
{"c": "12.180", "n": "20", "i": 56536, "v": "पञ्चात्मके पञ्चगुणप्रदर्शी; स सर्वगात्रानुगतोऽन्तरात्मा । स वेत्ति दुःखानि सुखानि चात्र; तद्विप्रयोगात्तु न वेत्ति देहः ।।"},
{"c": "12.180", "n": "21", "i": 56537, "v": "यदा न रूपं न स्पर्शो नोष्मभावश्च पावके । तदा शान्ते शरीराग्नौ देहं त्यक्त्वा स नश्यति ।।"},
{"c": "12.180", "n": "22", "i": 56538, "v": "अम्मयं सर्वमेवेदमापो मूर्तिः शरीरिणाम् । तत्रात्मा मानसो ब्रह्मा सर्वभूतेषु लोककृत् ।।"},
{"c": "12.180", "n": "23", "i": 56539, "v": "आत्मानं तं विजानीहि सर्वलोकहितात्मकम् । तस्मिन्यः संश्रितो देहे ह्यब्बिन्दुरिव पुष्करे ।।"},
{"c": "12.180", "n": "24", "i": 56540, "v": "क्षेत्रज्ञं तं विजानीहि नित्यं लोकहितात्मकम् । तमो रजश्च सत्त्वं च विद्धि जीवगुणानिमान् ।।"},
{"c": "12.180", "n": "25", "i": 56541, "v": "सचेतनं जीवगुणं वदन्ति; स चेष्टते चेष्टयते च सर्वम् । ततः परं क्षेत्रविदं वदन्ति; प्रावर्तयद्यो भुवनानि सप्त ।।"},
{"c": "12.180", "n": "26", "i": 56542, "v": "न जीवनाशोऽस्ति हि देहभेदे; मिथ्यैतदाहुर्मृत इत्यबुद्धाः । जीवस्तु देहान्तरितः प्रयाति; दशार्धतैवास्य शरीरभेदः ।।"},
{"c": "12.180", "n": "27", "i": 56543, "v": "एवं सर्वेषु भूतेषु गूढश्चरति संवृतः । दृश्यते त्वग्र्यया बुद्ध्या सूक्ष्मया तत्त्वदर्शिभिः ।।"},
{"c": "12.180", "n": "28", "i": 56544, "v": "तं पूर्वापररात्रेषु युञ्जानः सततं बुधः । लघ्वाहारो विशुद्धात्मा पश्यत्यात्मानमात्मनि ।।"},
{"c": "12.180", "n": "29", "i": 56545, "v": "चित्तस्य हि प्रसादेन हित्वा कर्म शुभाशुभम् । प्रसन्नात्मात्मनि स्थित्वा सुखमक्षयमश्नुते ।।"},
{"c": "12.180", "n": "30", "i": 56546, "v": "मानसोऽग्निः शरीरेषु जीव इत्यभिधीयते । सृष्टिः प्रजापतेरेषा भूताध्यात्मविनिश्चये ।।"},
{"c": "12.181", "t": "भृगुरुवाच ।"},
{"c": "12.181", "n": "1", "i": 56547, "v": "असृजद्ब्राह्मणानेव पूर्वं ब्रह्मा प्रजापतिः । आत्मतेजोभिनिर्वृत्तान्भास्कराग्निसमप्रभान् ।।"},
{"c": "12.181", "n": "2", "i": 56548, "v": "ततः सत्यं च धर्मं च तपो ब्रह्म च शाश्वतम् । आचारं चैव शौचं च स्वर्गाय विदधे प्रभुः ।।"},
{"c": "12.181", "n": "3", "i": 56549, "v": "देवदानवगन्धर्वदैत्यासुरमहोरगाः । यक्षराक्षसनागाश्च पिशाचा मनुजास्तथा ।।"},
{"c": "12.181", "n": "4", "i": 56550, "v": "ब्राह्मणाः क्षत्रिया वैश्याः शूद्राश्च द्विजसत्तम । ये चान्ये भूतसंघानां संघास्तांश्चापि निर्ममे ।।"},
{"c": "12.181", "n": "5", "i": 56551, "v": "ब्राह्मणानां सितो वर्णः क्षत्रियाणां तु लोहितः । वैश्यानां पीतको वर्णः शूद्राणामसितस्तथा ।।"},
{"c": "12.181", "t": "भरद्वाज उवाच ।"},
{"c": "12.181", "n": "6", "i": 56552, "v": "चातुर्वर्ण्यस्य वर्णेन यदि वर्णो विभज्यते । सर्वेषां खलु वर्णानां दृश्यते वर्णसंकरः ।।"},
{"c": "12.181", "n": "7", "i": 56553, "v": "कामः क्रोधो भयं लोभः शोकश्चिन्ता क्षुधा श्रमः । सर्वेषां नः प्रभवति कस्माद्वर्णो विभज्यते ।।"},
{"c": "12.181", "n": "8", "i": 56554, "v": "स्वेदमूत्रपुरीषाणि श्लेष्मा पित्तं सशोणितम् । तनुः क्षरति सर्वेषां कस्माद्वर्णो विभज्यते ।।"},
{"c": "12.181", "n": "9", "i": 56555, "v": "जङ्गमानामसंख्येयाः स्थावराणां च जातयः । तेषां विविधवर्णानां कुतो वर्णविनिश्चयः ।।"},
{"c": "12.181", "t": "भृगुरुवाच ।"},
{"c": "12.181", "n": "10", "i": 56556, "v": "न विशेषोऽस्ति वर्णानां सर्वं ब्राह्ममिदं जगत् । ब्रह्मणा पूर्वसृष्टं हि कर्मभिर्वर्णतां गतम् ।।"},
{"c": "12.181", "n": "11", "i": 56557, "v": "कामभोगप्रियास्तीक्ष्णाः क्रोधनाः प्रियसाहसाः । त्यक्तस्वधर्मा रक्ताङ्गास्ते द्विजाः क्षत्रतां गताः ।।"},
{"c": "12.181", "n": "12", "i": 56558, "v": "गोषु वृत्तिं समाधाय पीताः कृष्युपजीविनः । स्वधर्मं नानुतिष्ठन्ति ते द्विजा वैश्यतां गताः ।।"},
{"c": "12.181", "n": "13", "i": 56559, "v": "हिंसानृतप्रिया लुब्धाः सर्वकर्मोपजीविनः । कृष्णाः शौचपरिभ्रष्टास्ते द्विजाः शूद्रतां गताः ।।"},
{"c": "12.181", "n": "14", "i": 56560, "v": "इत्येतैः कर्मभिर्व्यस्ता द्विजा वर्णान्तरं गताः । धर्मो यज्ञक्रिया चैषां नित्यं न प्रतिषिध्यते ।।"},
{"c": "12.181", "n": "15", "i": 56561, "v": "वर्णाश्चत्वार एते हि येषां ब्राह्मी सरस्वती । विहिता ब्रह्मणा पूर्वं लोभात्त्वज्ञानतां गताः ।।"},
{"c": "12.181", "n": "16", "i": 56562, "v": "ब्राह्मणा धर्मतन्त्रस्थास्तपस्तेषां न नश्यति । ब्रह्म धारयतां नित्यं व्रतानि नियमांस्तथा ।।"},
{"c": "12.181", "n": "17", "i": 56563, "v": "ब्रह्म चैतत्पुरा सृष्टं ये न जानन्त्यतद्विदः । तेषां बहुविधास्त्वन्यास्तत्र तत्र हि जातयः ।।"},
{"c": "12.181", "n": "18", "i": 56564, "v": "पिशाचा राक्षसाः प्रेता बहुधा म्लेच्छजातयः । प्रनष्टज्ञानविज्ञानाः स्वच्छन्दाचारचेष्टिताः ।।"},
{"c": "12.181", "n": "19", "i": 56565, "v": "प्रजा ब्राह्मणसंस्काराः स्वधर्मकृतनिश्चयाः । ऋषिभिः स्वेन तपसा सृज्यन्ते चापरे परैः ।।"},
{"c": "12.181", "n": "20", "i": 56566, "v": "आदिदेवसमुद्भूता ब्रह्ममूलाक्षयाव्यया । सा सृष्टिर्मानसी नाम धर्मतन्त्रपरायणा ।।"},
{"c": "12.182", "t": "भरद्वाज उवाच ।"},
{"c": "12.182", "n": "1", "i": 56567, "v": "ब्राह्मणः केन भवति क्षत्रियो वा द्विजोत्तम । वैश्यः शूद्रश्च विप्रर्षे तद्ब्रूहि वदतां वर ।।"},
{"c": "12.182", "t": "भृगुरुवाच ।"},
{"c": "12.182", "n": "2", "i": 56568, "v": "जातकर्मादिभिर्यस्तु संस्कारैः संस्कृतः शुचिः । वेदाध्ययनसंपन्नः षट्सु कर्मस्ववस्थितः ।।"},
{"c": "12.182", "n": "3", "i": 56569, "v": "शौचाचारस्थितः सम्यग्विघसाशी गुरुप्रियः । नित्यव्रती सत्यपरः स वै ब्राह्मण उच्यते ।।"},
{"c": "12.182", "n": "4", "i": 56570, "v": "सत्यं दानं दमोऽद्रोह आनृशंस्यं क्षमा घृणा । तपश्च दृश्यते यत्र स ब्राह्मण इति स्मृतः ।।"},
{"c": "12.182", "n": "5", "i": 56571, "v": "क्षत्रजं सेवते कर्म वेदाध्ययनसंमतः । दानादानरतिर्यश्च स वै क्षत्रिय उच्यते ।।"},
{"c": "12.182", "n": "6", "i": 56572, "v": "कृषिगोरक्ष्यवाणिज्यं यो विशत्यनिशं शुचिः । वेदाध्ययनसंपन्नः स वैश्य इति संज्ञितः ।।"},
{"c": "12.182", "n": "7", "i": 56573, "v": "सर्वभक्षरतिर्नित्यं सर्वकर्मकरोऽशुचिः । त्यक्तवेदस्त्वनाचारः स वै शूद्र इति स्मृतः ।।"},
{"c": "12.182", "n": "8", "i": 56574, "v": "शूद्रे चैतद्भवेल्लक्ष्यं द्विजे चैतन्न विद्यते । न वै शूद्रो भवेच्छूद्रो ब्राह्मणो न च ब्राह्मणः ।।"},
{"c": "12.182", "n": "9", "i": 56575, "v": "सर्वोपायैस्तु लोभस्य क्रोधस्य च विनिग्रहः । एतत्पवित्रं ज्ञातव्यं तथा चैवात्मसंयमः ।।"},
{"c": "12.182", "n": "10", "i": 56576, "v": "नित्यं क्रोधात्तपो रक्षेच्छ्रियं रक्षेत मत्सरात् । विद्यां मानावमानाभ्यामात्मानं तु प्रमादतः ।।"},
{"c": "12.182", "n": "11", "i": 56577, "v": "यस्य सर्वे समारम्भा निराशीर्बन्धनास्त्विह । त्यागे यस्य हुतं सर्वं स त्यागी स च बुद्धिमान् ।।"},
{"c": "12.182", "n": "12", "i": 56578, "v": "अहिंस्रः सर्वभूतानां मैत्रायणगतश्चरेत् । अविस्रम्भे न गन्तव्यं विस्रम्भे धारयेन्मनः ।।"},
{"c": "12.182", "n": "13", "i": 56579, "v": "परिग्रहान्परित्यज्य भवेद्बुद्ध्या जितेन्द्रियः । अशोकं स्थानमातिष्ठेदिह चामुत्र चाभयम् ।।"},
{"c": "12.182", "n": "14", "i": 56580, "v": "तपोनित्येन दान्तेन मुनिना संयतात्मना । अजितं जेतुकामेन भाव्यं सङ्गेष्वसङ्गिना ।।"},
{"c": "12.182", "n": "15", "i": 56581, "v": "इन्द्रियैर्गृह्यते यद्यत्तत्तद्व्यक्तमिति स्थितिः । अव्यक्तमिति विज्ञेयं लिङ्गग्राह्यमतीन्द्रियम् ।।"},
{"c": "12.182", "n": "16", "i": 56582, "v": "मनः प्राणे निगृह्णीयात्प्राणं ब्रह्मणि धारयेत् । निर्वाणादेव निर्वाणो न च किंचिद्विचिन्तयेत् । सुखं वै ब्राह्मणो ब्रह्म स वै तेनाधिगच्छति ।।"},
{"c": "12.182", "n": "17", "i": 56583, "v": "शौचेन सततं युक्तस्तथाचारसमन्वितः । सानुक्रोशश्च भूतेषु तद्द्विजातिषु लक्षणम् ।।"},
{"c": "12.183", "t": "भृगुरुवाच ।"},
{"c": "12.183", "n": "1", "i": 56584, "v": "सत्यं ब्रह्म तपः सत्यं सत्यं सृजति च प्रजाः । सत्येन धार्यते लोकः स्वर्गं सत्येन गच्छति ।।"},
{"c": "12.183", "n": "2", "i": 56585, "v": "अनृतं तमसो रूपं तमसा नीयते ह्यधः । तमोग्रस्ता न पश्यन्ति प्रकाशं तमसावृतम् ।।"},
{"c": "12.183", "n": "3", "i": 56586, "v": "स्वर्गः प्रकाश इत्याहुर्नरकं तम एव च । सत्यानृतात्तदुभयं प्राप्यते जगतीचरैः ।।"},
{"c": "12.183", "n": "4", "i": 56587, "v": "तत्र त्वेवंविधा वृत्तिर्लोके सत्यानृता भवेत् । धर्माधर्मौ प्रकाशश्च तमो दुःखं सुखं तथा ।।"},
{"c": "12.183", "n": "5", "i": 56588, "v": "तत्र यत्सत्यं स धर्मो यो धर्मः स प्रकाशो यः प्रकाशस्तत्सुखमिति । तत्र यदनृतं सोऽधर्मो योऽधर्मस्तत्तमो यत्तमस्तद्दुःखमिति ।।"},
{"c": "12.183", "n": "6", "i": 56589, "v": "अत्रोच्यते । शारीरैर्मानसैर्दुःखैः सुखैश्चाप्यसुखोदयैः । लोकसृष्टिं प्रपश्यन्तो न मुह्यन्ति विचक्षणाः ।।"},
{"c": "12.183", "n": "7", "i": 56590, "v": "तत्र दुःखविमोक्षार्थं प्रयतेत विचक्षणः । सुखं ह्यनित्यं भूतानामिह लोके परत्र च ।।"},
{"c": "12.183", "n": "8", "i": 56591, "v": "राहुग्रस्तस्य सोमस्य यथा ज्योत्स्ना न भासते । तथा तमोभिभूतानां भूतानां भ्रश्यते सुखम् ।।"},
{"c": "12.183", "n": "9", "i": 56592, "v": "तत्खलु द्विविधं सुखमुच्यते शारीरं मानसं च । इह खल्वमुष्मिंश्च लोके सर्वारम्भप्रवृत्तयः सुखार्था अभिधीयन्ते । न ह्यतस्त्रिवर्गफलं विशिष्टतरमस्ति । स एष काम्यो गुणविशेषो धर्मार्थयोरारम्भस्तद्धेतुरस्योत्पत्तिः सुखप्रयोजना ।।"},
{"c": "12.183", "t": "भरद्वाज उवाच ।"},
{"c": "12.183", "n": "10", "i": 56593, "v": "यदेतद्भवताभिहितं सुखानां परमाः स्त्रिय इति तन्न गृह्णीमः । न ह्येषामृषीणां महति स्थितानामप्राप्य एष गुणविशेषो न चैनमभिलषन्ति । श्रूयते च भगवांस्त्रिलोककृद्ब्रह्मा प्रभुरेकाकी तिष्ठति । ब्रह्मचारी न कामसुखेष्वात्मानमवदधाति । अपि च भगवान्विश्वेश्वर उमापतिः काममभिवर्तमानमनङ्गत्वेन शममनयत् । तस्माद्ब्रूमो न महात्मभिरयं प्रतिगृहीतो न त्वेष तावद्विशिष्टो गुण इति नैतद्भगवतः प्रत्येमि । भगवता तूक्तं सुखानां परमाः स्त्रिय इति । लोकप्रवादोऽपि च भवति द्विविधः फलोदयः सुकृतात्सुखमवाप्यते दुष्कृताद्दुःखमिति । अत्रोच्यताम् ।।"},
{"c": "12.183", "t": "भृगुरुवाच ।"},
{"c": "12.183", "n": "11", "i": 56594, "v": "अनृतात्खलु तमः प्रादुर्भूतं तमोग्रस्ता अधर्ममेवानुवर्तन्ते न धर्मम् । क्रोधलोभमोहमानानृतादिभिरवच्छन्ना न खल्वस्मिँल्लोके न चामुत्र सुखमाप्नुवन्ति । विविधव्याधिगणोपतापैरवकीर्यन्ते । वधबन्धरोगपरिक्लेशादिभिश्च क्षुत्पिपासाश्रमकृतैरुपतापैरुपतप्यन्ते । चण्डवातात्युष्णातिशीतकृतैश्च प्रतिभयैः शारीरैर्दुःखैरुपतप्यन्ते । बन्धुधनविनाशविप्रयोगकृतैश्च मानसैः शोकैरभिभूयन्ते जरामृत्युकृतैश्चान्यैरिति ।।"},
{"c": "12.183", "n": "12", "i": 56595, "v": "यस्त्वेतैः शारीरैर्मानसैर्दुःखैर्न स्पृश्यते स सुखं वेद । न चैते दोषाः स्वर्गे प्रादुर्भवन्ति । तत्र भवति खलु ।।"},
{"c": "12.183", "n": "13", "i": 56596, "v": "सुसुखः पवनः स्वर्गे गन्धश्च सुरभिस्तथा । क्षुत्पिपासाश्रमो नास्ति न जरा न च पापकम् ।।"},
{"c": "12.183", "n": "14", "i": 56597, "v": "नित्यमेव सुखं स्वर्गे सुखं दुःखमिहोभयम् । नरके दुःखमेवाहुः समं तु परमं पदम् ।।"},
{"c": "12.183", "n": "15", "i": 56598, "v": "पृथिवी सर्वभूतानां जनित्री तद्विधाः स्त्रियः । पुमान्प्रजापतिस्तत्र शुक्रं तेजोमयं विदुः ।।"},
{"c": "12.183", "n": "16", "i": 56599, "v": "इत्येतल्लोकनिर्माणं ब्रह्मणा विहितं पुरा । प्रजा विपरिवर्तन्ते स्वैः स्वैः कर्मभिरावृताः ।।"},
{"c": "12.184", "t": "भरद्वाज उवाच ।"},
{"c": "12.184", "n": "1", "i": 56600, "v": "दानस्य किं फलं प्राहुर्धर्मस्य चरितस्य च । तपसश्च सुतप्तस्य स्वाध्यायस्य हुतस्य च ।।"},
{"c": "12.184", "t": "भृगुरुवाच ।"},
{"c": "12.184", "n": "2", "i": 56601, "v": "हुतेन शाम्यते पापं स्वाध्याये शान्तिरुत्तमा । दानेन भोग इत्याहुस्तपसा सर्वमाप्नुयात् ।।"},
{"c": "12.184", "n": "3", "i": 56602, "v": "दानं तु द्विविधं प्राहुः परत्रार्थमिहैव च । सद्भ्यो यद्दीयते किंचित्तत्परत्रोपतिष्ठति ।।"},
{"c": "12.184", "n": "4", "i": 56603, "v": "असत्सु दीयते यत्तु तद्दानमिह भुज्यते । यादृशं दीयते दानं तादृशं फलमाप्यते ।।"},
{"c": "12.184", "t": "भरद्वाज उवाच ।"},
{"c": "12.184", "n": "5", "i": 56604, "v": "किं कस्य धर्मचरणं किं वा धर्मस्य लक्षणम् । धर्मः कतिविधो वापि तद्भवान्वक्तुमर्हति ।।"},
{"c": "12.184", "t": "भृगुरुवाच ।"},
{"c": "12.184", "n": "6", "i": 56605, "v": "स्वधर्मचरणे युक्ता ये भवन्ति मनीषिणः । तेषां धर्मफलावाप्तिर्योऽन्यथा स विमुह्यति ।।"},
{"c": "12.184", "t": "भरद्वाज उवाच ।"},
{"c": "12.184", "n": "7", "i": 56606, "v": "यदेतच्चातुराश्रम्यं ब्रह्मर्षिविहितं पुरा । तेषां स्वे स्वे य आचारास्तान्मे वक्तुमिहार्हसि ।।"},
{"c": "12.184", "t": "भृगुरुवाच ।"},
{"c": "12.184", "n": "8", "i": 56607, "v": "पूर्वमेव भगवता लोकहितमनुतिष्ठता धर्मसंरक्षणार्थमाश्रमाश्चत्वारोऽभिनिर्दिष्टाः । तत्र गुरुकुलवासमेव तावत्प्रथममाश्रममुदाहरन्ति । सम्यगत्र शौचसंस्कारविनयनियमप्रणीतो विनीतात्मा उभे संध्ये भास्कराग्निदैवतान्युपस्थाय विहाय तन्द्रालस्ये गुरोरभिवादनवेदाभ्यासश्रवणपवित्रीकृतान्तरात्मा त्रिषवणमुपस्पृश्य ब्रह्मचर्याग्निपरिचरणगुरुशुश्रूषानित्यो भैक्षादिसर्वनिवेदितान्तरात्मा गुरुवचननिर्देशानुष्ठानाप्रतिकूलो गुरुप्रसादलब्धस्वाध्यायतत्परः स्यात् ।।"},
{"c": "12.184", "n": "9", "i": 56608, "v": "भवति चात्र श्लोकः । गुरुं यस्तु समाराध्य द्विजो वेदमवाप्नुयात् । तस्य स्वर्गफलावाप्तिः सिध्यते चास्य मानसम् ।।"},
{"c": "12.184", "n": "10", "i": 56609, "v": "गार्हस्थ्यं खलु द्वितीयमाश्रमं वदन्ति । तस्य समुदाचारलक्षणं सर्वमनुव्याख्यास्यामः । समावृत्तानां सदाराणां सहधर्मचर्याफलार्थिनां गृहाश्रमो विधीयते । धर्मार्थकामावाप्तिर्ह्यत्र त्रिवर्गसाधनमवेक्ष्यागर्हितेन कर्मणा धनान्यादाय स्वाध्यायप्रकर्षोपलब्धेन ब्रह्मर्षिनिर्मितेन वा अद्रिसारगतेन वा हव्यनियमाभ्यासदैवतप्रसादोपलब्धेन वा धनेन गृहस्थो गार्हस्थ्यं प्रवर्तयेत् । तद्धि सर्वाश्रमाणां मूलमुदाहरन्ति । गुरुकुलवासिनः परिव्राजका ये चान्ये संकल्पितव्रतनियमधर्मानुष्ठायिनस्तेषामप्यत एव भिक्षाबलिसंविभागाः प्रवर्तन्ते ।।"},
{"c": "12.184", "n": "11", "i": 56610, "v": "वानप्रस्थानां द्रव्योपस्कार इति प्रायशः खल्वेते साधवः साधुपथ्यदर्शनाः स्वाध्यायप्रसङ्गिनस्तीर्थाभिगमनदेशदर्शनार्थं पृथिवीं पर्यटन्ति । तेषां प्रत्युत्थानाभिवादनानसूयावाक्प्रदानसौमुख्यशक्त्यासनशयनाभ्यवहारसत्क्रियाश्चेति ।।"},
{"c": "12.184", "n": "12", "i": 56611, "v": "भवति चात्र श्लोकः । अतिथिर्यस्य भग्नाशो गृहात्प्रतिनिवर्तते । स दत्त्वा दुष्कृतं तस्मै पुण्यमादाय गच्छति ।।"},
{"c": "12.184", "n": "13", "i": 56612, "v": "अपि चात्र यज्ञक्रियाभिर्देवताः प्रीयन्ते निवापेन पितरो वेदाभ्यासश्रवणधारणेन ऋषयः । अपत्योत्पादनेन प्रजापतिरिति ।।"},
{"c": "12.184", "n": "14", "i": 56613, "v": "श्लोकौ चात्र भवतः । वत्सलाः सर्वभूतानां वाच्याः श्रोत्रसुखा गिरः । परिवादोपघातौ च पारुष्यं चात्र गर्हितम् ।।"},
{"c": "12.184", "n": "15", "i": 56614, "v": "अवज्ञानमहंकारो दम्भश्चैव विगर्हितः । अहिंसा सत्यमक्रोधः सर्वाश्रमगतं तपः ।।"},
{"c": "12.184", "n": "16", "i": 56615, "v": "अपि चात्र माल्याभरणवस्त्राभ्यङ्गगन्धोपभोगनृत्तगीतवादित्रश्रुतिसुखनयनाभिरामसंदर्शनानां प्राप्तिर्भक्ष्यभोज्यपेयलेह्यचोष्याणामभ्यवहार्याणां विविधानामुपभोगः स्वदारविहारसंतोषः कामसुखावाप्तिरिति ।।"},
{"c": "12.184", "n": "17", "i": 56616, "v": "त्रिवर्गगुणनिर्वृत्तिर्यस्य नित्यं गृहाश्रमे । स सुखान्यनुभूयेह शिष्टानां गतिमाप्नुयात् ।।"},
{"c": "12.184", "n": "18", "i": 56617, "v": "उञ्छवृत्तिर्गृहस्थो यः स्वधर्मचरणे रतः । त्यक्तकामसुखारम्भस्तस्य स्वर्गो न दुर्लभः ।।"},
{"c": "12.185", "t": "भृगुरुवाच ।"},
{"c": "12.185", "n": "1", "i": 56618, "v": "वानप्रस्थाः खलु ऋषिधर्ममनुसरन्तः पुण्यानि तीर्थानि नदीप्रस्रवणानि सुविविक्तेष्वरण्येषु मृगमहिषवराहसृमरगजाकीर्णेषु तपस्यन्तोऽनुसंचरन्ति । त्यक्तग्राम्यवस्त्राहारोपभोगा वन्यौषधिमूलफलपर्णपरिमितविचित्रनियताहाराः स्थानासनिनो भूमिपाषाणसिकताशर्करावालुकाभस्मशायिनः काशकुशचर्मवल्कलसंवृताङ्गाः केशश्मश्रुनखरोमधारिणो नियतकालोपस्पर्शना अस्कन्नहोमबलिकालानुष्ठायिनः समित्कुशकुसुमोपहारहोमार्जनलब्धविश्रामाः शीतोष्णपवननिष्टप्तविभिन्नसर्वत्वचो विविधनियमयोगचर्याविहितधर्मानुष्ठानहृतमांसशोणितास्त्वगस्थिभूता धृतिपराः सत्त्वयोगाच्छरीराण्युद्वहन्ति ।।"},
{"c": "12.185", "n": "2", "i": 56619, "v": "यस्त्वेतां नियतश्चर्यां ब्रह्मर्षिविहितां चरेत् । स दहेदग्निवद्दोषाञ्जयेल्लोकांश्च दुर्जयान् ।।"},
{"c": "12.185", "n": "3", "i": 56620, "v": "परिव्राजकानां पुनराचारस्तद्यथा । विमुच्याग्निधनकलत्रपरिबर्हसङ्गानात्मनः स्नेहपाशानवधूय परिव्रजन्ति समलोष्टाश्मकाञ्चनास्त्रिवर्गप्रवृत्तेष्वारम्भेष्वसक्तबुद्धयोऽरिमित्रोदासीनेषु तुल्यवृत्तयः स्थावरजरायुजाण्डजस्वेदजोद्भिज्जानां भूतानां वाङ्मनःकर्मभिरनभिद्रोहिणोऽनिकेताः पर्वतपुलिनवृक्षमूलदेवतायतनान्यनुचरन्तो वासार्थमुपेयुर्नगरं ग्रामं वा नगरे पञ्चरात्रिका ग्रामैकरात्रिकाः । प्रविश्य च प्राणधारणमात्रार्थं द्विजातीनां भवनान्यसंकीर्णकर्मणामुपतिष्ठेयुः पात्रपतितायाचितभैक्षाः कामक्रोधदर्पमोहलोभकार्पण्यदम्भपरिवादाभिमानहिंसानिवृत्ता इति ।।"},
{"c": "12.185", "n": "4", "i": 56621, "v": "भवति चात्र श्लोकः । अभयं सर्वभूतेभ्यो दत्त्वा चरति यो मुनिः । न तस्य सर्वभूतेभ्यो भयमुत्पद्यते क्वचित् ।।"},
{"c": "12.185", "n": "5", "i": 56622, "v": "कृत्वाग्निहोत्रं स्वशरीरसंस्थं; शारीरमग्निं स्वमुखे जुहोति । यो भैक्षचर्योपगतैर्हविर्भि;श्चिताग्निनां स व्यतियाति लोकान् ।।"},
{"c": "12.185", "n": "6", "i": 56623, "v": "मोक्षाश्रमं यः कुरुते यथोक्तं; शुचिः सुसंकल्पितबुद्धियुक्तः । अनिन्धनं ज्योतिरिव प्रशान्तं; स ब्रह्मलोकं श्रयते द्विजातिः ।।"},
{"c": "12.185", "t": "भरद्वाज उवाच ।"},
{"c": "12.185", "n": "7", "i": 56624, "v": "अस्माल्लोकात्परो लोकः श्रूयते नोपलभ्यते । तमहं ज्ञातुमिच्छामि तद्भवान्वक्तुमर्हति ।।"},
{"c": "12.185", "t": "भृगुरुवाच ।"},
{"c": "12.185", "n": "8", "i": 56625, "v": "उत्तरे हिमवत्पार्श्वे पुण्ये सर्वगुणान्विते । पुण्यः क्षेम्यश्च काम्यश्च स वरो लोक उच्यते ।।"},
{"c": "12.185", "n": "9", "i": 56626, "v": "तत्र ह्यपापकर्माणः शुचयोऽत्यन्तनिर्मलाः । लोभमोहपरित्यक्ता मानवा निरुपद्रवाः ।।"},
{"c": "12.185", "n": "10", "i": 56627, "v": "स स्वर्गसदृशो देशस्तत्र ह्युक्ताः शुभा गुणाः । काले मृत्युः प्रभवति स्पृशन्ति व्याधयो न च ।।"},
{"c": "12.185", "n": "11", "i": 56628, "v": "न लोभः परदारेषु स्वदारनिरतो जनः । न चान्योन्यवधस्तत्र द्रव्येषु न च विस्मयः । परोक्षधर्मो नैवास्ति संदेहो नापि जायते ।।"},
{"c": "12.185", "n": "12", "i": 56629, "v": "कृतस्य तु फलं तत्र प्रत्यक्षमुपलभ्यते । शय्यायानासनोपेताः प्रासादभवनाश्रयाः । सर्वकामैर्वृताः केचिद्धेमाभरणभूषिताः ।।"},
{"c": "12.185", "n": "13", "i": 56630, "v": "प्राणधारणमात्रं तु केषांचिदुपपद्यते । श्रमेण महता केचित्कुर्वन्ति प्राणधारणम् ।।"},
{"c": "12.185", "n": "14", "i": 56631, "v": "इह धर्मपराः केचित्केचिन्नैकृतिका नराः । सुखिता दुःखिताः केचिन्निर्धना धनिनोऽपरे ।।"},
{"c": "12.185", "n": "15", "i": 56632, "v": "इह श्रमो भयं मोहः क्षुधा तीव्रा च जायते । लोभश्चार्थकृतो नॄणां येन मुह्यन्ति पण्डिताः ।।"},
{"c": "12.185", "n": "16", "i": 56633, "v": "इह चिन्ता बहुविधा धर्माधर्मस्य कर्मणः । यस्तद्वेदोभयं प्राज्ञः पाप्मना न स लिप्यते ।।"},
{"c": "12.185", "n": "17", "i": 56634, "v": "सोपधं निकृतिः स्तेयं परिवादोऽभ्यसूयता । परोपघातो हिंसा च पैशुन्यमनृतं तथा ।।"},
{"c": "12.185", "n": "18", "i": 56635, "v": "एतानासेवते यस्तु तपस्तस्य प्रहीयते । यस्त्वेतान्नाचरेद्विद्वांस्तपस्तस्याभिवर्धते ।।"},
{"c": "12.185", "n": "19", "i": 56636, "v": "कर्मभूमिरियं लोक इह कृत्वा शुभाशुभम् । शुभैः शुभमवाप्नोति कृत्वाशुभमतोऽन्यथा ।।"},
{"c": "12.185", "n": "20", "i": 56637, "v": "इह प्रजापतिः पूर्वं देवाः सर्षिगणास्तथा । इष्ट्वेष्टतपसः पूता ब्रह्मलोकमुपाश्रिताः ।।"},
{"c": "12.185", "n": "21", "i": 56638, "v": "उत्तरः पृथिवीभागः सर्वपुण्यतमः शुभः । इहत्यास्तत्र जायन्ते ये वै पुण्यकृतो जनाः ।।"},
{"c": "12.185", "n": "22", "i": 56639, "v": "असत्कर्माणि कुर्वन्तस्तिर्यग्योनिषु चापरे । क्षीणायुषस्तथैवान्ये नश्यन्ति पृथिवीतले ।।"},
{"c": "12.185", "n": "23", "i": 56640, "v": "अन्योन्यभक्षणे सक्ता लोभमोहसमन्विताः । इहैव परिवर्तन्ते न ते यान्त्युत्तरां दिशम् ।।"},
{"c": "12.185", "n": "24", "i": 56641, "v": "ये गुरूनुपसेवन्ते नियता ब्रह्मचारिणः । पन्थानं सर्वलोकानां ते जानन्ति मनीषिणः ।।"},
{"c": "12.185", "n": "25", "i": 56642, "v": "इत्युक्तोऽयं मया धर्मः संक्षेपाद्ब्रह्मनिर्मितः । धर्माधर्मौ हि लोकस्य यो वै वेत्ति स बुद्धिमान् ।।"},
{"c": "12.185", "t": "भीष्म उवाच ।"},
{"c": "12.185", "n": "26", "i": 56643, "v": "इत्युक्तो भृगुणा राजन्भरद्वाजः प्रतापवान् । भृगुं परमधर्मात्मा विस्मितः प्रत्यपूजयत् ।।"},
{"c": "12.185", "n": "27", "i": 56644, "v": "एष ते प्रभवो राजञ्जगतः संप्रकीर्तितः । निखिलेन महाप्राज्ञ किं भूयः श्रोतुमिच्छसि ।।"},
{"c": "12.186", "t": "युधिष्ठिर उवाच ।"},
{"c": "12.186", "n": "1", "i": 56645, "v": "आचारस्य विधिं तात प्रोच्यमानं त्वयानघ । श्रोतुमिच्छामि धर्मज्ञ सर्वज्ञो ह्यसि मे मतः ।।"},
{"c": "12.186", "t": "भीष्म उवाच ।"},
{"c": "12.186", "n": "2", "i": 56646, "v": "दुराचारा दुर्विचेष्टा दुष्प्रज्ञाः प्रियसाहसाः । असन्तो ह्यभिविख्याताः सन्तश्चाचारलक्षणाः ।।"},
{"c": "12.186", "n": "3", "i": 56647, "v": "पुरीषं यदि वा मूत्रं ये न कुर्वन्ति मानवाः । राजमार्गे गवां मध्ये धान्यमध्ये च ते शुभाः ।।"},
{"c": "12.186", "n": "4", "i": 56648, "v": "शौचमावश्यकं कृत्वा देवतानां च तर्पणम् । धर्ममाहुर्मनुष्याणामुपस्पृश्य नदीं तरेत् ।।"},
{"c": "12.186", "n": "5", "i": 56649, "v": "सूर्यं सदोपतिष्ठेत न स्वप्याद्भास्करोदये । सायं प्रातर्जपन्संध्यां तिष्ठेत्पूर्वां तथापराम् ।।"},
{"c": "12.186", "n": "6", "i": 56650, "v": "पञ्चार्द्रो भोजनं कुर्यात्प्राङ्मुखो मौनमास्थितः । न निन्देदन्नभक्ष्यांश्च स्वाद्वस्वादु च भक्षयेत् ।।"},
{"c": "12.186", "n": "7", "i": 56651, "v": "नार्द्रपाणिः समुत्तिष्ठेन्नार्द्रपादः स्वपेन्निशि । देवर्षिनारदप्रोक्तमेतदाचारलक्षणम् ।।"},
{"c": "12.186", "n": "8", "i": 56652, "v": "शुचिकाममनड्वाहं देवगोष्ठं चतुष्पथम् । ब्राह्मणं धार्मिकं चैव नित्यं कुर्यात्प्रदक्षिणम् ।।"},
{"c": "12.186", "n": "9", "i": 56653, "v": "अतिथीनां च सर्वेषां प्रेष्याणां स्वजनस्य च । सामान्यं भोजनं भृत्यैः पुरुषस्य प्रशस्यते ।।"},
{"c": "12.186", "n": "10", "i": 56654, "v": "सायं प्रातर्मनुष्याणामशनं देवनिर्मितम् । नान्तरा भोजनं दृष्टमुपवासी तथा भवेत् ।।"},
{"c": "12.186", "n": "11", "i": 56655, "v": "होमकाले तथा जुह्वन्नृतुकाले तथा व्रजन् । अनन्यस्त्रीजनः प्राज्ञो ब्रह्मचारी तथा भवेत् ।।"},
{"c": "12.186", "n": "12", "i": 56656, "v": "अमृतं ब्राह्मणोच्छिष्टं जनन्या हृदयं कृतम् । उपासीत जनः सत्यं सत्यं सन्त उपासते ।।"},
{"c": "12.186", "n": "13", "i": 56657, "v": "यजुषा संस्कृतं मांसं निवृत्तो मांसभक्षणात् । न भक्षयेद्वृथामांसं पृष्ठमांसं च वर्जयेत् ।।"},
{"c": "12.186", "n": "14", "i": 56658, "v": "स्वदेशे परदेशे वा अतिथिं नोपवासयेत् । काम्यं कर्मफलं लब्ध्वा गुरूणामुपपादयेत् ।।"},
{"c": "12.186", "n": "15", "i": 56659, "v": "गुरुभ्य आसनं देयं कर्तव्यं चाभिवादनम् । गुरूनभ्यर्च्य युज्यन्ते आयुषा यशसा श्रिया ।।"},
{"c": "12.186", "n": "16", "i": 56660, "v": "नेक्षेतादित्यमुद्यन्तं न च नग्नां परस्त्रियम् । मैथुनं समये धर्म्यं गुह्यं चैव समाचरेत् ।।"},
{"c": "12.186", "n": "17", "i": 56661, "v": "तीर्थानां हृदयं तीर्थं शुचीनां हृदयं शुचिः । सर्वमार्यकृतं शौचं वालसंस्पर्शनानि च ।।"},
{"c": "12.186", "n": "18", "i": 56662, "v": "दर्शने दर्शने नित्यं सुखप्रश्नमुदाहरेत् । सायं प्रातश्च विप्राणां प्रदिष्टमभिवादनम् ।।"},
{"c": "12.186", "n": "19", "i": 56663, "v": "देवगोष्ठे गवां मध्ये ब्राह्मणानां क्रियापथे । स्वाध्याये भोजने चैव दक्षिणं पाणिमुद्धरेत् ।।"},
{"c": "12.186", "n": "20", "i": 56664, "v": "पण्यानां शोभनं पण्यं कृषीणां बाद्यते कृषिः । बहुकारं च सस्यानां वाह्ये वाह्यं तथा गवाम् ।।"},
{"c": "12.186", "n": "21", "i": 56665, "v": "संपन्नं भोजने नित्यं पानीये तर्पणं तथा । सुशृतं पायसे ब्रूयाद्यवाग्वां कृसरे तथा ।।"},
{"c": "12.186", "n": "22", "i": 56666, "v": "श्मश्रुकर्मणि संप्राप्ते क्षुते स्नानेऽथ भोजने । व्याधितानां च सर्वेषामायुष्यमभिनन्दनम् ।।"},
{"c": "12.186", "n": "23", "i": 56667, "v": "प्रत्यादित्यं न मेहेत न पश्येदात्मनः शकृत् । सुतस्त्रिया च शयनं सहभोज्यं च वर्जयेत् ।।"},
{"c": "12.186", "n": "24", "i": 56668, "v": "त्वंकारं नामधेयं च ज्येष्ठानां परिवर्जयेत् । अवराणां समानानामुभयेषां न दुष्यति ।।"},
{"c": "12.186", "n": "25", "i": 56669, "v": "हृदयं पापवृत्तानां पापमाख्याति वैकृतम् । ज्ञानपूर्वं विनश्यन्ति गूहमाना महाजने ।।"},
{"c": "12.186", "n": "26", "i": 56670, "v": "ज्ञानपूर्वं कृतं पापं छादयन्त्यबहुश्रुताः । नैनं मनुष्याः पश्यन्ति पश्यन्ति त्रिदिवौकसः ।।"},
{"c": "12.186", "n": "27", "i": 56671, "v": "पापेन हि कृतं पापं पापमेवानुवर्तते । धार्मिकेण कृतो धर्मः कर्तारमनुवर्तते ।।"},
{"c": "12.186", "n": "28", "i": 56672, "v": "पापं कृतं न स्मरतीह मूढो; विवर्तमानस्य तदेति कर्तुः । राहुर्यथा चन्द्रमुपैति चापि; तथाबुधं पापमुपैति कर्म ।।"},
{"c": "12.186", "n": "29", "i": 56673, "v": "आशया संचितं द्रव्यं यत्काले नेह भुज्यते । तद्बुधा न प्रशंसन्ति मरणं न प्रतीक्षते ।।"},
{"c": "12.186", "n": "30", "i": 56674, "v": "मानसं सर्वभूतानां धर्ममाहुर्मनीषिणः । तस्मात्सर्वेषु भूतेषु मनसा शिवमाचरेत् ।।"},
{"c": "12.186", "n": "31", "i": 56675, "v": "एक एव चरेद्धर्मं नास्ति धर्मे सहायता । केवलं विधिमासाद्य सहायः किं करिष्यति ।।"},
{"c": "12.186", "n": "32", "i": 56676, "v": "देवा योनिर्मनुष्याणां देवानाममृतं दिवि । प्रेत्यभावे सुखं धर्माच्छश्वत्तैरुपभुज्यते ।।"},
{"c": "12.187", "t": "युधिष्ठिर उवाच ।"},
{"c": "12.187", "n": "1", "i": 56677, "v": "अध्यात्मं नाम यदिदं पुरुषस्येह चिन्त्यते । यदध्यात्मं यतश्चैतत्तन्मे ब्रूहि पितामह ।।"},
{"c": "12.187", "t": "भीष्म उवाच ।"},
{"c": "12.187", "n": "2", "i": 56678, "v": "अध्यात्ममिति मां पार्थ यदेतदनुपृच्छसि । तद्व्याख्यास्यामि ते तात श्रेयस्करतरं सुखम् ।।"},
{"c": "12.187", "n": "3", "i": 56679, "v": "यज्ज्ञात्वा पुरुषो लोके प्रीतिं सौख्यं च विन्दति । फललाभश्च सद्यः स्यात्सर्वभूतहितं च तत् ।।"},
{"c": "12.187", "n": "4", "i": 56680, "v": "पृथिवी वायुराकाशमापो ज्योतिश्च पञ्चमम् । महाभूतानि भूतानां सर्वेषां प्रभवाप्ययौ ।।"},
{"c": "12.187", "n": "5", "i": 56681, "v": "ततः सृष्टानि तत्रैव तानि यान्ति पुनः पुनः । महाभूतानि भूतेषु सागरस्योर्मयो यथा ।।"},
{"c": "12.187", "n": "6", "i": 56682, "v": "प्रसार्य च यथाङ्गानि कूर्मः संहरते पुनः । तद्वद्भूतानि भूतात्मा सृष्ट्वा संहरते पुनः ।।"},
{"c": "12.187", "n": "7", "i": 56683, "v": "महाभूतानि पञ्चैव सर्वभूतेषु भूतकृत् । अकरोत्तेषु वैषम्यं तत्तु जीवोऽनु पश्यति ।।"},
{"c": "12.187", "n": "8", "i": 56684, "v": "शब्दः श्रोत्रं तथा खानि त्रयमाकाशयोनिजम् । वायोस्त्वक्स्पर्शचेष्टाश्च वागित्येतच्चतुष्टयम् ।।"},
{"c": "12.187", "n": "9", "i": 56685, "v": "रूपं चक्षुस्तथा पक्तिस्त्रिविधं तेज उच्यते । रसः क्लेदश्च जिह्वा च त्रयो जलगुणाः स्मृताः ।।"},
{"c": "12.187", "n": "10", "i": 56686, "v": "घ्रेयं घ्राणं शरीरं च ते तु भूमिगुणास्त्रयः । महाभूतानि पञ्चैव षष्ठं तु मन उच्यते ।।"},
{"c": "12.187", "n": "11", "i": 56687, "v": "इन्द्रियाणि मनश्चैव विज्ञानान्यस्य भारत । सप्तमी बुद्धिरित्याहुः क्षेत्रज्ञः पुनरष्टमः ।।"},
{"c": "12.187", "n": "12", "i": 56688, "v": "चक्षुरालोकनायैव संशयं कुरुते मनः । बुद्धिरध्यवसायाय क्षेत्रज्ञः साक्षिवत्स्थितः ।।"},
{"c": "12.187", "n": "13", "i": 56689, "v": "ऊर्ध्वं पादतलाभ्यां यदर्वागूर्ध्वं च पश्यति । एतेन सर्वमेवेदं विद्ध्यभिव्याप्तमन्तरम् ।।"},
{"c": "12.187", "n": "14", "i": 56690, "v": "पुरुषे चेन्द्रियाणीह वेदितव्यानि कृत्स्नशः । तमो रजश्च सत्त्वं च विद्धि भावांस्तदाश्रयान् ।।"},
{"c": "12.187", "n": "15", "i": 56691, "v": "एतां बुद्ध्वा नरो बुद्ध्या भूतानामागतिं गतिम् । समवेक्ष्य शनैश्चैव लभते शममुत्तमम् ।।"},
{"c": "12.187", "n": "16", "i": 56692, "v": "गुणान्नेनीयते बुद्धिर्बुद्धिरेवेन्द्रियाण्यपि । मनःषष्ठानि सर्वाणि बुद्ध्यभावे कुतो गुणाः ।।"},
{"c": "12.187", "n": "17", "i": 56693, "v": "इति तन्मयमेवैतत्सर्वं स्थावरजङ्गमम् । प्रलीयते चोद्भवति तस्मान्निर्दिश्यते तथा ।।"},
{"c": "12.187", "n": "18", "i": 56694, "v": "येन पश्यति तच्चक्षुः शृणोति श्रोत्रमुच्यते । जिघ्रति घ्राणमित्याहू रसं जानाति जिह्वया ।।"},
{"c": "12.187", "n": "19", "i": 56695, "v": "त्वचा स्पृशति च स्पर्शान्बुद्धिर्विक्रियतेऽसकृत् । येन संकल्पयत्यर्थं किंचिद्भवति तन्मनः ।।"},
{"c": "12.187", "n": "20", "i": 56696, "v": "अधिष्ठानानि बुद्धेर्हि पृथगर्थानि पञ्चधा । पञ्चेन्द्रियाणि यान्याहुस्तान्यदृश्योऽधितिष्ठति ।।"},
{"c": "12.187", "n": "21", "i": 56697, "v": "पुरुषाधिष्ठिता बुद्धिस्त्रिषु भावेषु वर्तते । कदाचिल्लभते प्रीतिं कदाचिदनुशोचति ।।"},
{"c": "12.187", "n": "22", "i": 56698, "v": "न सुखेन न दुःखेन कदाचिदपि वर्तते । एवं नराणां मनसि त्रिषु भावेष्ववस्थिता ।।"},
{"c": "12.187", "n": "23", "i": 56699, "v": "सेयं भावात्मिका भावांस्त्रीनेतान्नातिवर्तते । सरितां सागरो भर्ता महावेलामिवोर्मिमान् ।।"},
{"c": "12.187", "n": "24", "i": 56700, "v": "अतिभावगता बुद्धिर्भावे मनसि वर्तते । प्रवर्तमानं हि रजस्तद्भावमनुवर्तते ।।"},
{"c": "12.187", "n": "25", "i": 56701, "v": "इन्द्रियाणि हि सर्वाणि प्रदर्शयति सा सदा । प्रीतिः सत्त्वं रजः शोकस्तमो मोहश्च ते त्रयः ।।"},
{"c": "12.187", "n": "26", "i": 56702, "v": "ये ये च भावा लोकेऽस्मिन्सर्वेष्वेतेषु ते त्रिषु । इति बुद्धिगतिः सर्वा व्याख्याता तव भारत ।।"},
{"c": "12.187", "n": "27", "i": 56703, "v": "इन्द्रियाणि च सर्वाणि विजेतव्यानि धीमता । सत्त्वं रजस्तमश्चैव प्राणिनां संश्रिताः सदा ।।"},
{"c": "12.187", "n": "28", "i": 56704, "v": "त्रिविधा वेदना चैव सर्वसत्त्वेषु दृश्यते । सात्त्विकी राजसी चैव तामसी चेति भारत ।।"},
{"c": "12.187", "n": "29", "i": 56705, "v": "सुखस्पर्शः सत्त्वगुणो दुःखस्पर्शो रजोगुणः । तमोगुणेन संयुक्तौ भवतोऽव्यावहारिकौ ।।"},
{"c": "12.187", "n": "30", "i": 56706, "v": "तत्र यत्प्रीतिसंयुक्तं काये मनसि वा भवेत् । वर्तते सात्त्विको भाव इत्यवेक्षेत तत्तदा ।।"},
{"c": "12.187", "n": "31", "i": 56707, "v": "अथ यद्दुःखसंयुक्तमतुष्टिकरमात्मनः । प्रवृत्तं रज इत्येव तन्नसंरभ्य चिन्तयेत् ।।"},
{"c": "12.187", "n": "32", "i": 56708, "v": "अथ यन्मोहसंयुक्तमव्यक्तमिव यद्भवेत् । अप्रतर्क्यमविज्ञेयं तमस्तदुपधारयेत् ।।"},
{"c": "12.187", "n": "33", "i": 56709, "v": "प्रहर्षः प्रीतिरानन्दः सुखं संशान्तचित्तता । कथंचिदभिवर्तन्त इत्येते सात्त्विका गुणाः ।।"},
{"c": "12.187", "n": "34", "i": 56710, "v": "अतुष्टिः परितापश्च शोको लोभस्तथाक्षमा । लिङ्गानि रजसस्तानि दृश्यन्ते हेत्वहेतुभिः ।।"},
{"c": "12.187", "n": "35", "i": 56711, "v": "अभिमानस्तथा मोहः प्रमादः स्वप्नतन्द्रिता । कथंचिदभिवर्तन्ते विविधास्तामसा गुणाः ।।"},
{"c": "12.187", "n": "36", "i": 56712, "v": "दूरगं बहुधागामि प्रार्थनासंशयात्मकम् । मनः सुनियतं यस्य स सुखी प्रेत्य चेह च ।।"},
{"c": "12.187", "n": "37", "i": 56713, "v": "सत्त्वक्षेत्रज्ञयोरेतदन्तरं पश्य सूक्ष्मयोः । सृजते तु गुणानेक एको न सृजते गुणान् ।।"},
{"c": "12.187", "n": "38", "i": 56714, "v": "मशकोदुम्बरौ चापि संप्रयुक्तौ यथा सदा । अन्योन्यमन्यौ च यथा संप्रयोगस्तथा तयोः ।।"},
{"c": "12.187", "n": "39", "i": 56715, "v": "पृथग्भूतौ प्रकृत्या तौ संप्रयुक्तौ च सर्वदा । यथा मत्स्यो जलं चैव संप्रयुक्तौ तथैव तौ ।।"},
{"c": "12.187", "n": "40", "i": 56716, "v": "न गुणा विदुरात्मानं स गुणान्वेत्ति सर्वशः । परिद्रष्टा गुणानां च संस्रष्टा मन्यते सदा ।।"},
{"c": "12.187", "n": "41", "i": 56717, "v": "इन्द्रियैस्तु प्रदीपार्थं कुरुते बुद्धिसप्तमैः । निर्विचेष्टैरजानद्भिः परमात्मा प्रदीपवत् ।।"},
{"c": "12.187", "n": "42", "i": 56718, "v": "सृजते हि गुणान्सत्त्वं क्षेत्रज्ञः परिपश्यति । संप्रयोगस्तयोरेष सत्त्वक्षेत्रज्ञयोर्ध्रुवः ।।"},
{"c": "12.187", "n": "43", "i": 56719, "v": "आश्रयो नास्ति सत्त्वस्य क्षेत्रज्ञस्य च कश्चन । सत्त्वं मनः संसृजति न गुणान्वै कदाचन ।।"},
{"c": "12.187", "n": "44", "i": 56720, "v": "रश्मींस्तेषां स मनसा यदा सम्यङ्नियच्छति । तदा प्रकाशतेऽस्यात्मा घटे दीपो ज्वलन्निव ।।"},
{"c": "12.187", "n": "45", "i": 56721, "v": "त्यक्त्वा यः प्राकृतं कर्म नित्यमात्मरतिर्मुनिः । सर्वभूतात्मभूतः स्यात्स गच्छेत्परमां गतिम् ।।"},
{"c": "12.187", "n": "46", "i": 56722, "v": "यथा वारिचरः पक्षी लिप्यमानो न लिप्यते । एवमेव कृतप्रज्ञो भूतेषु परिवर्तते ।।"},
{"c": "12.187", "n": "47", "i": 56723, "v": "एवंस्वभावमेवैतत्स्वबुद्ध्या विहरेन्नरः । अशोचन्नप्रहृष्यंश्च चरेद्विगतमत्सरः ।।"},
{"c": "12.187", "n": "48", "i": 56724, "v": "स्वभावसिद्ध्या संसिद्धान्स नित्यं सृजते गुणान् । ऊर्णनाभिर्यथा स्रष्टा विज्ञेयास्तन्तुवद्गुणाः ।।"},
{"c": "12.187", "n": "49", "i": 56725, "v": "प्रध्वस्ता न निवर्तन्ते निवृत्तिर्नोपलभ्यते । प्रत्यक्षेण परोक्षं तदनुमानेन सिध्यति ।।"},
{"c": "12.187", "n": "50", "i": 56726, "v": "एवमेके व्यवस्यन्ति निवृत्तिरिति चापरे । उभयं संप्रधार्यैतदध्यवस्येद्यथामति ।।"},
{"c": "12.187", "n": "51", "i": 56727, "v": "इतीमं हृदयग्रन्थिं बुद्धिभेदमयं दृढम् । विमुच्य सुखमासीत न शोचेच्छिन्नसंशयः ।।"},
{"c": "12.187", "n": "52", "i": 56728, "v": "मलिनाः प्राप्नुयुः शुद्धिं यथा पूर्णां नदीं नराः । अवगाह्य सुविद्वंसो विद्धि ज्ञानमिदं तथा ।।"},
{"c": "12.187", "n": "53", "i": 56729, "v": "महानदीं हि पारज्ञस्तप्यते न तरन्यथा । एवं ये विदुरध्यात्मं कैवल्यं ज्ञानमुत्तमम् ।।"},
{"c": "12.187", "n": "54", "i": 56730, "v": "एतां बुद्ध्वा नरः सर्वां भूतानामागतिं गतिम् । अवेक्ष्य च शनैर्बुद्ध्या लभते शं परं ततः ।।"},
{"c": "12.187", "n": "55", "i": 56731, "v": "त्रिवर्गो यस्य विदितः प्राग्ज्योतिः स विमुच्यते । अन्विष्य मनसा युक्तस्तत्त्वदर्शी निरुत्सुकः ।।"},
{"c": "12.187", "n": "56", "i": 56732, "v": "न चात्मा शक्यते द्रष्टुमिन्द्रियेषु विभागशः । तत्र तत्र विसृष्टेषु दुर्जयेष्वकृतात्मभिः ।।"},
{"c": "12.187", "n": "57", "i": 56733, "v": "एतद्बुद्ध्वा भवेद्बुद्धः किमन्यद्बुद्धलक्षणम् । विज्ञाय तद्धि मन्यन्ते कृतकृत्या मनीषिणः ।।"},
{"c": "12.187", "n": "58", "i": 56734, "v": "न भवति विदुषां ततो भयं; यदविदुषां सुमहद्भयं भवेत् । न हि गतिरधिकास्ति कस्यचि;त्सति हि गुणे प्रवदन्त्यतुल्यताम् ।।"},
{"c": "12.187", "n": "59", "i": 56735, "v": "यत्करोत्यनभिसंधिपूर्वकं; तच्च निर्णुदति यत्पुरा कृतम् । नाप्रियं तदुभयं कुतः प्रियं; तस्य तज्जनयतीह कुर्वतः ।।"},
{"c": "12.187", "n": "60", "i": 56736, "v": "लोक आतुरजनान्विराविण;स्तत्तदेव बहु पश्य शोचतः । तत्र पश्य कुशलानशोचतो; ये विदुस्तदुभयं पदं सदा ।।"},
{"c": "12.188", "t": "भीष्म उवाच ।"},
{"c": "12.188", "n": "1", "i": 56737, "v": "हन्त वक्ष्यामि ते पार्थ ध्यानयोगं चतुर्विधम् । यं ज्ञात्वा शाश्वतीं सिद्धिं गच्छन्ति परमर्षयः ।।"},
{"c": "12.188", "n": "2", "i": 56738, "v": "यथा स्वनुष्ठितं ध्यानं तथा कुर्वन्ति योगिनः । महर्षयो ज्ञानतृप्ता निर्वाणगतमानसाः ।।"},
{"c": "12.188", "n": "3", "i": 56739, "v": "नावर्तन्ते पुनः पार्थ मुक्ताः संसारदोषतः । जन्मदोषपरिक्षीणाः स्वभावे पर्यवस्थिताः ।।"},
{"c": "12.188", "n": "4", "i": 56740, "v": "निर्द्वंद्वा नित्यसत्त्वस्था विमुक्ता नित्यमाश्रिताः । असङ्गीन्यविवादीनि मनःशान्तिकराणि च ।।"},
{"c": "12.188", "n": "5", "i": 56741, "v": "तत्र स्वाध्यायसंश्लिष्टमेकाग्रं धारयेन्मनः । पिण्डीकृत्येन्द्रियग्राममासीनः काष्ठवन्मुनिः ।।"},
{"c": "12.188", "n": "6", "i": 56742, "v": "शब्दं न विन्देच्छ्रोत्रेण स्पर्शं त्वचा न वेदयेत् । रूपं न चक्षुषा विद्याज्जिह्वया न रसांस्तथा ।।"},
{"c": "12.188", "n": "7", "i": 56743, "v": "घ्रेयाण्यपि च सर्वाणि जह्याद्ध्यानेन योगवित् । पञ्चवर्गप्रमाथीनि नेच्छेच्चैतानि वीर्यवान् ।।"},
{"c": "12.188", "n": "8", "i": 56744, "v": "ततो मनसि संसज्य पञ्चवर्गं विचक्षणः । समादध्यान्मनो भ्रान्तमिन्द्रियैः सह पञ्चभिः ।।"},
{"c": "12.188", "n": "9", "i": 56745, "v": "विसंचारि निरालम्बं पञ्चद्वारं चलाचलम् । पूर्वे ध्यानपथे धीरः समादध्यान्मनोऽन्तरम् ।।"},
{"c": "12.188", "n": "10", "i": 56746, "v": "इन्द्रियाणि मनश्चैव यदा पिण्डीकरोत्ययम् । एष ध्यानपथः पूर्वो मया समनुवर्णितः ।।"},
{"c": "12.188", "n": "11", "i": 56747, "v": "तस्य तत्पूर्वसंरुद्धं मनःषष्ठमनन्तरम् । स्फुरिष्यति समुद्भ्रान्तं विद्युदम्बुधरे यथा ।।"},
{"c": "12.188", "n": "12", "i": 56748, "v": "जलबिन्दुर्यथा लोलः पर्णस्थः सर्वतश्चलः । एवमेवास्य तच्चित्तं भवति ध्यानवर्त्मनि ।।"},
{"c": "12.188", "n": "13", "i": 56749, "v": "समाहितं क्षणं किंचिद्ध्यानवर्त्मनि तिष्ठति । पुनर्वायुपथं भ्रान्तं मनो भवति वायुवत् ।।"},
{"c": "12.188", "n": "14", "i": 56750, "v": "अनिर्वेदो गतक्लेशो गततन्द्रीरमत्सरः । समादध्यात्पुनश्चेतो ध्यानेन ध्यानयोगवित् ।।"},
{"c": "12.188", "n": "15", "i": 56751, "v": "विचारश्च वितर्कश्च विवेकश्चोपजायते । मुनेः समादधानस्य प्रथमं ध्यानमादितः ।।"},
{"c": "12.188", "n": "16", "i": 56752, "v": "मनसा क्लिश्यमानस्तु समाधानं च कारयेत् । न निर्वेदं मुनिर्गच्छेत्कुर्यादेवात्मनो हितम् ।।"},
{"c": "12.188", "n": "17", "i": 56753, "v": "पांसुभस्मकरीषाणां यथा वै राशयश्चिताः । सहसा वारिणा सिक्ता न यान्ति परिभावनाम् ।।"},
{"c": "12.188", "n": "18", "i": 56754, "v": "किंचित्स्निग्धं यथा च स्याच्छुष्कचूर्णमभावितम् । क्रमशस्तु शनैर्गच्छेत्सर्वं तत्परिभावनम् ।।"},
{"c": "12.188", "n": "19", "i": 56755, "v": "एवमेवेन्द्रियग्रामं शनैः संपरिभावयेत् । संहरेत्क्रमशश्चैव स सम्यक्प्रशमिष्यति ।।"},
{"c": "12.188", "n": "20", "i": 56756, "v": "स्वयमेव मनश्चैव पञ्चवर्गश्च भारत । पूर्वं ध्यानपथं प्राप्य नित्ययोगेन शाम्यति ।।"},
{"c": "12.188", "n": "21", "i": 56757, "v": "न तत्पुरुषकारेण न च दैवेन केनचित् । सुखमेष्यति तत्तस्य यदेवं संयतात्मनः ।।"},
{"c": "12.188", "n": "22", "i": 56758, "v": "सुखेन तेन संयुक्तो रंस्यते ध्यानकर्मणि । गच्छन्ति योगिनो ह्येवं निर्वाणं तन्निरामयम् ।।"},
{"c": "12.189", "t": "युधिष्ठिर उवाच ।"},
{"c": "12.189", "n": "1", "i": 56759, "v": "चातुराश्रम्यमुक्तं ते राजधर्मास्तथैव च । नानाश्रयाश्च बहव इतिहासाः पृथग्विधाः ।।"},
{"c": "12.189", "n": "2", "i": 56760, "v": "श्रुतास्त्वत्तः कथाश्चैव धर्मयुक्ता महामते । संदेहोऽस्ति तु कश्चिन्मे तद्भवान्वक्तुमर्हति ।।"},
{"c": "12.189", "n": "3", "i": 56761, "v": "जापकानां फलावाप्तिं श्रोतुमिच्छामि भारत । किं फलं जपतामुक्तं क्व वा तिष्ठन्ति जापकाः ।।"},
{"c": "12.189", "n": "4", "i": 56762, "v": "जपस्य च विधिं कृत्स्नं वक्तुमर्हसि मेऽनघ । जापका इति किं चैतत्सांख्ययोगक्रियाविधिः ।।"},
{"c": "12.189", "n": "5", "i": 56763, "v": "किं यज्ञविधिरेवैष किमेतज्जप्यमुच्यते । एतन्मे सर्वमाचक्ष्व सर्वज्ञो ह्यसि मे मतः ।।"},
{"c": "12.189", "t": "भीष्म उवाच ।"},
{"c": "12.189", "n": "6", "i": 56764, "v": "अत्राप्युदाहरन्तीममितिहासं पुरातनम् । यमस्य यत्पुरा वृत्तं कालस्य ब्राह्मणस्य च ।।"},
{"c": "12.189", "n": "7", "i": 56765, "v": "संन्यास एव वेदान्ते वर्तते जपनं प्रति । वेदवादाभिनिर्वृत्ता शान्तिर्ब्रह्मण्यवस्थितौ । मार्गौ तावप्युभावेतौ संश्रितौ न च संश्रितौ ।।"},
{"c": "12.189", "n": "8", "i": 56766, "v": "यथा संश्रूयते राजन्कारणं चात्र वक्ष्यते । मनःसमाधिरत्रापि तथेन्द्रियजयः स्मृतः ।।"},
{"c": "12.189", "n": "9", "i": 56767, "v": "सत्यमग्निपरीचारो विविक्तानां च सेवनम् । ध्यानं तपो दमः क्षान्तिरनसूया मिताशनम् ।।"},
{"c": "12.189", "n": "10", "i": 56768, "v": "विषयप्रतिसंहारो मितजल्पस्तथा शमः । एष प्रवृत्तको धर्मो निवृत्तकमथो शृणु ।।"},
{"c": "12.189", "n": "11", "i": 56769, "v": "यथा निवर्तते कर्म जपतो ब्रह्मचारिणः । एतत्सर्वमशेषेण यथोक्तं परिवर्जयेत् । त्रिविधं मार्गमासाद्य व्यक्ताव्यक्तमनाश्रयम् ।।"},
{"c": "12.189", "n": "12", "i": 56770, "v": "कुशोच्चयनिषण्णः सन्कुशहस्तः कुशैः शिखी । चीरैः परिवृतस्तस्मिन्मध्ये छन्नः कुशैस्तथा ।।"},
{"c": "12.189", "n": "13", "i": 56771, "v": "विषयेभ्यो नमस्कुर्याद्विषयान्न च भावयेत् । साम्यमुत्पाद्य मनसो मनस्येव मनो दधत् ।।"},
{"c": "12.189", "n": "14", "i": 56772, "v": "तद्धिया ध्यायति ब्रह्म जपन्वै संहितां हिताम् । संन्यस्यत्यथ वा तां वै समाधौ पर्यवस्थितः ।।"},
{"c": "12.189", "n": "15", "i": 56773, "v": "ध्यानमुत्पादयत्यत्र संहिताबलसंश्रयात् । शुद्धात्मा तपसा दान्तो निवृत्तद्वेषकामवान् ।।"},
{"c": "12.189", "n": "16", "i": 56774, "v": "अरागमोहो निर्द्वंद्वो न शोचति न सज्जते । न कर्ताकरणीयानां न कार्याणामिति स्थितिः ।।"},
{"c": "12.189", "n": "17", "i": 56775, "v": "न चाहंकारयोगेन मनः प्रस्थापयेत्क्वचित् । न चात्मग्रहणे युक्तो नावमानी न चाक्रियः ।।"},
{"c": "12.189", "n": "18", "i": 56776, "v": "ध्यानक्रियापरो युक्तो ध्यानवान्ध्याननिश्चयः । ध्याने समाधिमुत्पाद्य तदपि त्यजति क्रमात् ।।"},
{"c": "12.189", "n": "19", "i": 56777, "v": "स वै तस्यामवस्थायां सर्वत्यागकृतः सुखी । निरीहस्त्यजति प्राणान्ब्राह्मीं संश्रयते तनुम् ।।"},
{"c": "12.189", "n": "20", "i": 56778, "v": "अथ वा नेच्छते तत्र ब्रह्मकायनिषेवणम् । उत्क्रामति च मार्गस्थो नैव क्वचन जायते ।।"},
{"c": "12.189", "n": "21", "i": 56779, "v": "आत्मबुद्धिं समास्थाय शान्तीभूतो निरामयः । अमृतं विरजःशुद्धमात्मानं प्रतिपद्यते ।।"},
{"c": "12.190", "t": "युधिष्ठिर उवाच ।"},
{"c": "12.190", "n": "1", "i": 56780, "v": "गतीनामुत्तमा प्राप्तिः कथिता जापकेष्विह । एकैवैषा गतिस्तेषामुत यान्त्यपरामपि ।।"},
{"c": "12.190", "t": "भीष्म उवाच ।"},
{"c": "12.190", "n": "2", "i": 56781, "v": "शृणुष्वावहितो राजञ्जापकानां गतिं विभो । यथा गच्छन्ति निरयमनेकं पुरुषर्षभ ।।"},
{"c": "12.190", "n": "3", "i": 56782, "v": "यथोक्तमेतत्पूर्वं यो नानुतिष्ठति जापकः । एकदेशक्रियश्चात्र निरयं स निगच्छति ।।"},
{"c": "12.190", "n": "4", "i": 56783, "v": "अवज्ञानेन कुरुते न तुष्यति न शोचति । ईदृशो जापको याति निरयं नात्र संशयः ।।"},
{"c": "12.190", "n": "5", "i": 56784, "v": "अहंकारकृतश्चैव सर्वे निरयगामिनः । परावमानी पुरुषो भविता निरयोपगः ।।"},
{"c": "12.190", "n": "6", "i": 56785, "v": "अभिध्यापूर्वकं जप्यं कुरुते यश्च मोहितः । यत्राभिध्यां स कुरुते तं वै निरयमृच्छति ।।"},
{"c": "12.190", "n": "7", "i": 56786, "v": "अथैश्वर्यप्रवृत्तः सञ्जापकस्तत्र रज्यते । स एव निरयस्तस्य नासौ तस्मात्प्रमुच्यते ।।"},
{"c": "12.190", "n": "8", "i": 56787, "v": "रागेण जापको जप्यं कुरुते तत्र मोहितः । यत्रास्य रागः पतति तत्र तत्रोपजायते ।।"},
{"c": "12.190", "n": "9", "i": 56788, "v": "दुर्बुद्धिरकृतप्रज्ञश्चले मनसि तिष्ठति । चलामेव गतिं याति निरयं वाधिगच्छति ।।"},
{"c": "12.190", "n": "10", "i": 56789, "v": "अकृतप्रज्ञको बालो मोहं गच्छति जापकः । स मोहान्निरयं याति तत्र गत्वानुशोचति ।।"},
{"c": "12.190", "n": "11", "i": 56790, "v": "दृढग्राही करोमीति जप्यं जपति जापकः । न संपूर्णो न वा युक्तो निरयं सोऽधिगच्छति ।।"},
{"c": "12.190", "t": "युधिष्ठिर उवाच ।"},
{"c": "12.190", "n": "12", "i": 56791, "v": "अनिमित्तं परं यत्तदव्यक्तं ब्रह्मणि स्थितम् । सद्भूतो जापकः कस्मात्स शरीरमथाविशेत् ।।"},
{"c": "12.190", "t": "भीष्म उवाच ।"},
{"c": "12.190", "n": "13", "i": 56792, "v": "दुष्प्रज्ञानेन निरया बहवः समुदाहृताः । प्रशस्तं जापकत्वं च दोषाश्चैते तदात्मकाः ।।"},
{"c": "12.191", "t": "युधिष्ठिर उवाच ।"},
{"c": "12.191", "n": "1", "i": 56793, "v": "कीदृशो जापको याति निरयं वर्णयस्व मे । कौतूहलं हि मे जातं तद्भवान्वक्तुमर्हति ।।"},
{"c": "12.191", "t": "भीष्म उवाच ।"},
{"c": "12.191", "n": "2", "i": 56794, "v": "धर्मस्यांशः प्रसूतोऽसि धर्मिष्ठोऽसि स्वभावतः । धर्ममूलाश्रयं वाक्यं शृणुष्वावहितोऽनघ ।।"},
{"c": "12.191", "n": "3", "i": 56795, "v": "अमूनि यानि स्थानानि देवानां परमात्मनाम् । नानासंस्थानवर्णानि नानारूपफलानि च ।।"},
{"c": "12.191", "n": "4", "i": 56796, "v": "दिव्यानि कामचारीणि विमानानि सभास्तथा । आक्रीडा विविधा राजन्पद्मिन्यश्चामलोदकाः ।।"},
{"c": "12.191", "n": "5", "i": 56797, "v": "चतुर्णां लोकपालानां शुक्रस्याथ बृहस्पतेः । मरुतां विश्वदेवानां साध्यानामश्विनोरपि ।।"},
{"c": "12.191", "n": "6", "i": 56798, "v": "रुद्रादित्यवसूनां च तथान्येषां दिवौकसाम् । एते वै निरयास्तात स्थानस्य परमात्मनः ।।"},
{"c": "12.191", "n": "7", "i": 56799, "v": "अभयं चानिमित्तं च न च क्लेशभयावृतम् । द्वाभ्यां मुक्तं त्रिभिर्मुक्तमष्टाभिस्त्रिभिरेव च ।।"},
{"c": "12.191", "n": "8", "i": 56800, "v": "चतुर्लक्षणवर्जं तु चतुष्कारणवर्जितम् । अप्रहर्षमनानन्दमशोकं विगतक्लमम् ।।"},
{"c": "12.191", "n": "9", "i": 56801, "v": "कालः संपच्यते तत्र न कालस्तत्र वै प्रभुः । स कालस्य प्रभू राजन्स्वर्गस्यापि तथेश्वरः ।।"},
{"c": "12.191", "n": "10", "i": 56802, "v": "आत्मकेवलतां प्राप्तस्तत्र गत्वा न शोचति । ईदृशं परमं स्थानं निरयास्ते च तादृशाः ।।"},
{"c": "12.191", "n": "11", "i": 56803, "v": "एते ते निरयाः प्रोक्ताः सर्व एव यथातथम् । तस्य स्थानवरस्येह सर्वे निरयसंज्ञिताः ।।"},
{"c": "12.192", "t": "युधिष्ठिर उवाच ।"},
{"c": "12.192", "n": "1", "i": 56804, "v": "कालमृत्युयमानां च ब्राह्मणस्य च सत्तम । विवादो व्याहृतः पूर्वं तद्भवान्वक्तुमर्हति ।।"},
{"c": "12.192", "t": "भीष्म उवाच ।"},
{"c": "12.192", "n": "2", "i": 56805, "v": "अत्राप्युदाहरन्तीममितिहासं पुरातनम् । इक्ष्वाकोः सूर्यपुत्रस्य यद्वृत्तं ब्राह्मणस्य च ।।"},
{"c": "12.192", "n": "3", "i": 56806, "v": "कालस्य मृत्योश्च तथा यद्वृत्तं तन्निबोध मे । यथा स तेषां संवादो यस्मिन्स्थानेऽपि चाभवत् ।।"},
{"c": "12.192", "n": "4", "i": 56807, "v": "ब्राह्मणो जापकः कश्चिद्धर्मवृत्तो महायशाः । षडङ्गविन्महाप्राज्ञः पैप्पलादिः स कौशिकः ।।"},
{"c": "12.192", "n": "5", "i": 56808, "v": "तस्यापरोक्षं विज्ञानं षडङ्गेषु तथैव च । वेदेषु चैव निष्णातो हिमवत्पादसंश्रयः ।।"},
{"c": "12.192", "n": "6", "i": 56809, "v": "सोऽन्त्यं ब्राह्मं तपस्तेपे संहितां संयतो जपन् । तस्य वर्षसहस्रं तु नियमेन तथा गतम् ।।"},
{"c": "12.192", "n": "7", "i": 56810, "v": "स देव्या दर्शितः साक्षात्प्रीतास्मीति तदा किल । जप्यमावर्तयंस्तूष्णीं न च तां किंचिदब्रवीत् ।।"},
{"c": "12.192", "n": "8", "i": 56811, "v": "तस्यानुकम्पया देवी प्रीता समभवत्तदा । वेदमाता ततस्तस्य तज्जप्यं समपूजयत् ।।"},
{"c": "12.192", "n": "9", "i": 56812, "v": "समाप्तजप्यस्तूत्थाय शिरसा पादयोस्तथा । पपात देव्या धर्मात्मा वचनं चेदमब्रवीत् ।।"},
{"c": "12.192", "n": "10", "i": 56813, "v": "दिष्ट्या देवि प्रसन्ना त्वं दर्शनं चागता मम । यदि वापि प्रसन्नासि जप्ये मे रमतां मनः ।।"},
{"c": "12.192", "t": "सावित्र्युवाच ।"},
{"c": "12.192", "n": "11", "i": 56814, "v": "किं प्रार्थयसि विप्रर्षे किं चेष्टं करवाणि ते । प्रब्रूहि जपतां श्रेष्ठ सर्वं तत्ते भविष्यति ।।"},
{"c": "12.192", "t": "भीष्म उवाच ।"},
{"c": "12.192", "n": "12", "i": 56815, "v": "इत्युक्तः स तदा देव्या विप्रः प्रोवाच धर्मवित् । जप्यं प्रति ममेच्छेयं वर्धत्विति पुनः पुनः ।।"},
{"c": "12.192", "n": "13", "i": 56816, "v": "मनसश्च समाधिर्मे वर्धेताहरहः शुभे । तत्तथेति ततो देवी मधुरं प्रत्यभाषत ।।"},
{"c": "12.192", "n": "14", "i": 56817, "v": "इदं चैवापरं प्राह देवी तत्प्रियकाम्यया । निरयं नैव यातासि यत्र याता द्विजर्षभाः ।।"},
{"c": "12.192", "n": "15", "i": 56818, "v": "यास्यसि ब्रह्मणः स्थानमनिमित्तमनिन्दितम् । साधये भविता चैतद्यत्त्वयाहमिहार्थिता ।।"},
{"c": "12.192", "n": "16", "i": 56819, "v": "नियतो जप चैकाग्रो धर्मस्त्वां समुपैष्यति । कालो मृत्युर्यमश्चैव समायास्यन्ति तेऽन्तिकम् । भविता च विवादोऽत्र तव तेषां च धर्मतः ।।"},
{"c": "12.192", "n": "17", "i": 56820, "v": "एवमुक्त्वा भगवती जगाम भवनं स्वकम् । ब्राह्मणोऽपि जपन्नास्ते दिव्यं वर्षशतं तदा ।।"},
{"c": "12.192", "n": "18", "i": 56821, "v": "समाप्ते नियमे तस्मिन्नथ विप्रस्य धीमतः । साक्षात्प्रीतस्तदा धर्मो दर्शयामास तं द्विजम् ।।"},
{"c": "12.192", "t": "धर्म उवाच ।"},
{"c": "12.192", "n": "19", "i": 56822, "v": "द्विजाते पश्य मां धर्ममहं त्वां द्रष्टुमागतः । जप्यस्य च फलं यत्ते संप्राप्तं तच्च मे शृणु ।।"},
{"c": "12.192", "n": "20", "i": 56823, "v": "जिता लोकास्त्वया सर्वे ये दिव्या ये च मानुषाः । देवानां निरयान्साधो सर्वानुत्क्रम्य यास्यसि ।।"},
{"c": "12.192", "n": "21", "i": 56824, "v": "प्राणत्यागं कुरु मुने गच्छ लोकान्यथेप्सितान् । त्यक्त्वात्मनः शरीरं च ततो लोकानवाप्स्यसि ।।"},
{"c": "12.192", "t": "ब्राह्मण उवाच ।"},
{"c": "12.192", "n": "22", "i": 56825, "v": "कृतं लोकैर्हि मे धर्म गच्छ च त्वं यथासुखम् । बहुदुःखसुखं देहं नोत्सृजेयमहं विभो ।।"},
{"c": "12.192", "t": "धर्म उवाच ।"},
{"c": "12.192", "n": "23", "i": 56826, "v": "अवश्यं भोः शरीरं ते त्यक्तव्यं मुनिपुंगव । स्वर्ग आरोह्यतां विप्र किं वा ते रोचतेऽनघ ।।"},
{"c": "12.192", "t": "ब्राह्मण उवाच ।"},
{"c": "12.192", "n": "24", "i": 56827, "v": "न रोचये स्वर्गवासं विना देहादहं विभो । गच्छ धर्म न मे श्रद्धा स्वर्गं गन्तुं विनात्मना ।।"},
{"c": "12.192", "t": "धर्म उवाच ।"},
{"c": "12.192", "n": "25", "i": 56828, "v": "अलं देहे मनः कृत्वा त्यक्त्वा देहं सुखी भव । गच्छ लोकानरजसो यत्र गत्वा न शोचसि ।।"},
{"c": "12.192", "t": "ब्राह्मण उवाच ।"},
{"c": "12.192", "n": "26", "i": 56829, "v": "रमे जपन्महाभाग कृतं लोकैः सनातनैः । सशरीरेण गन्तव्यो मया स्वर्गो न वा विभो ।।"},
{"c": "12.192", "t": "धर्म उवाच ।"},
{"c": "12.192", "n": "27", "i": 56830, "v": "यदि त्वं नेच्छसि त्यक्तुं शरीरं पश्य वै द्विज । एष कालस्तथा मृत्युर्यमश्च त्वामुपागताः ।।"},
{"c": "12.192", "t": "भीष्म उवाच ।"},
{"c": "12.192", "n": "28", "i": 56831, "v": "अथ वैवस्वतः कालो मृत्युश्च त्रितयं विभो । ब्राह्मणं तं महाभागमुपागम्येदमब्रुवन् ।।"},
{"c": "12.192", "n": "29", "i": 56832, "v": "तपसोऽस्य सुतप्तस्य तथा सुचरितस्य च । फलप्राप्तिस्तव श्रेष्ठा यमोऽहं त्वामुपब्रुवे ।।"},
{"c": "12.192", "n": "30", "i": 56833, "v": "यथावदस्य जप्यस्य फलं प्राप्तस्त्वमुत्तमम् । कालस्ते स्वर्गमारोढुं कालोऽहं त्वामुपागतः ।।"},
{"c": "12.192", "n": "31", "i": 56834, "v": "मृत्युं मा विद्धि धर्मज्ञ रूपिणं स्वयमागतम् । कालेन चोदितं विप्र त्वामितो नेतुमद्य वै ।।"},
{"c": "12.192", "t": "ब्राह्मण उवाच ।"},
{"c": "12.192", "n": "32", "i": 56835, "v": "स्वागतं सूर्यपुत्राय कालाय च महात्मने । मृत्यवे चाथ धर्माय किं कार्यं करवाणि वः ।।"},
{"c": "12.192", "t": "भीष्म उवाच ।"},
{"c": "12.192", "n": "33", "i": 56836, "v": "अर्घ्यं पाद्यं च दत्त्वा स तेभ्यस्तत्र समागमे । अब्रवीत्परमप्रीतः स्वशक्त्या किं करोमि वः ।।"},
{"c": "12.192", "n": "34", "i": 56837, "v": "तस्मिन्नेवाथ काले तु तीर्थयात्रामुपागतः । इक्ष्वाकुरगमत्तत्र समेता यत्र ते विभो ।।"},
{"c": "12.192", "n": "35", "i": 56838, "v": "सर्वानेव तु राजर्षिः संपूज्याभिप्रणम्य च । कुशलप्रश्नमकरोत्सर्वेषां राजसत्तमः ।।"},
{"c": "12.192", "n": "36", "i": 56839, "v": "तस्मै सोऽथासनं दत्त्वा पाद्यमर्घ्यं तथैव च । अब्रवीद्ब्राह्मणो वाक्यं कृत्वा कुशलसंविदम् ।।"},
{"c": "12.192", "n": "37", "i": 56840, "v": "स्वागतं ते महाराज ब्रूहि यद्यदिहेच्छसि । स्वशक्त्या किं करोमीह तद्भवान्प्रब्रवीतु मे ।।"},
{"c": "12.192", "t": "राजोवाच ।"},
{"c": "12.192", "n": "38", "i": 56841, "v": "राजाहं ब्राह्मणश्च त्वं यदि षट्कर्मसंस्थितः । ददामि वसु किंचित्ते प्रार्थितं तद्वदस्व मे ।।"},
{"c": "12.192", "t": "ब्राह्मण उवाच ।"},
{"c": "12.192", "n": "39", "i": 56842, "v": "द्विविधा ब्राह्मणा राजन्धर्मश्च द्विविधः स्मृतः । प्रवृत्तश्च निवृत्तश्च निवृत्तोऽस्मि प्रतिग्रहात् ।।"},
{"c": "12.192", "n": "40", "i": 56843, "v": "तेभ्यः प्रयच्छ दानानि ये प्रवृत्ता नराधिप । अहं न प्रतिगृह्णामि किमिष्टं किं ददानि ते । ब्रूहि त्वं नृपतिश्रेष्ठ तपसा साधयामि किम् ।।"},
{"c": "12.192", "t": "राजोवाच ।"},
{"c": "12.192", "n": "41", "i": 56844, "v": "क्षत्रियोऽहं न जानामि देहीति वचनं क्वचित् । प्रयच्छ युद्धमित्येवं वादिनः स्मो द्विजोत्तम ।।"},
{"c": "12.192", "t": "ब्राह्मण उवाच ।"},
{"c": "12.192", "n": "42", "i": 56845, "v": "तुष्यसि त्वं स्वधर्मेण तथा तुष्टा वयं नृप । अन्योन्यस्योत्तरं नास्ति यदिष्टं तत्समाचर ।।"},
{"c": "12.192", "t": "राजोवाच ।"},
{"c": "12.192", "n": "43", "i": 56846, "v": "स्वशक्त्याहं ददानीति त्वया पूर्वं प्रभाषितम् । याचे त्वां दीयतां मह्यं जप्यस्यास्य फलं द्विज ।।"},
{"c": "12.192", "t": "ब्राह्मण उवाच ।"},
{"c": "12.192", "n": "44", "i": 56847, "v": "युद्धं मम सदा वाणी याचतीति विकत्थसे । न च युद्धं मया सार्धं किमर्थं याचसे पुनः ।।"},
{"c": "12.192", "t": "राजोवाच ।"},
{"c": "12.192", "n": "45", "i": 56848, "v": "वाग्वज्रा ब्राह्मणाः प्रोक्ताः क्षत्रिया बाहुजीविनः । वाग्युद्धं तदिदं तीव्रं मम विप्र त्वया सह ।।"},
{"c": "12.192", "t": "ब्राह्मण उवाच ।"},
{"c": "12.192", "n": "46", "i": 56849, "v": "सैवाद्यापि प्रतिज्ञा मे स्वशक्त्या किं प्रदीयताम् । ब्रूहि दास्यामि राजेन्द्र विभवे सति माचिरम् ।।"},
{"c": "12.192", "t": "राजोवाच ।"},
{"c": "12.192", "n": "47", "i": 56850, "v": "यत्तद्वर्षशतं पूर्णं जप्यं वै जपता त्वया । फलं प्राप्तं तत्प्रयच्छ मम दित्सुर्भवान्यदि ।।"},
{"c": "12.192", "t": "ब्राह्मण उवाच ।"},
{"c": "12.192", "n": "48", "i": 56851, "v": "परमं गृह्यतां तस्य फलं यज्जपितं मया । अर्धं त्वमविचारेण फलं तस्य समाप्नुहि ।।"},
{"c": "12.192", "n": "49", "i": 56852, "v": "अथ वा सर्वमेवेह जप्यकं मामकं फलम् । राजन्प्राप्नुहि कामं त्वं यदि सर्वमिहेच्छसि ।।"},
{"c": "12.192", "t": "राजोवाच ।"},
{"c": "12.192", "n": "50", "i": 56853, "v": "कृतं सर्वेण भद्रं ते जप्यं यद्याचितं मया । स्वस्ति तेऽस्तु गमिष्यामि किं च तस्य फलं वद ।।"},
{"c": "12.192", "t": "ब्राह्मण उवाच ।"},
{"c": "12.192", "n": "51", "i": 56854, "v": "फलप्राप्तिं न जानामि दत्तं यज्जपितं मया । अयं धर्मश्च कालश्च यमो मृत्युश्च साक्षिणः ।।"},
{"c": "12.192", "t": "राजोवाच ।"},
{"c": "12.192", "n": "52", "i": 56855, "v": "अज्ञातमस्य धर्मस्य फलं मे किं करिष्यति । प्राप्नोतु तत्फलं विप्रो नाहमिच्छे ससंशयम् ।।"},
{"c": "12.192", "t": "ब्राह्मण उवाच ।"},
{"c": "12.192", "n": "53", "i": 56856, "v": "नाददेऽपरवक्तव्यं दत्तं वाचा फलं मया । वाक्यं प्रमाणं राजर्षे ममापि तव चैव हि ।।"},
{"c": "12.192", "n": "54", "i": 56857, "v": "नाभिसंधिर्मया जप्ये कृतपूर्वः कथंचन । जप्यस्य राजशार्दूल कथं ज्ञास्याम्यहं फलम् ।।"},
{"c": "12.192", "n": "55", "i": 56858, "v": "ददस्वेति त्वया चोक्तं ददामीति तथा मया । न वाचं दूषयिष्यामि सत्यं रक्ष स्थिरो भव ।।"},
{"c": "12.192", "n": "56", "i": 56859, "v": "अथैवं वदतो मेऽद्य वचनं न करिष्यसि । महानधर्मो भविता तव राजन्मृषाकृतः ।।"},
{"c": "12.192", "n": "57", "i": 56860, "v": "न युक्तं तु मृषा वाणी त्वया वक्तुमरिंदम । तथा मयाप्यभ्यधिकं मृषा वक्तुं न शक्यते ।।"},
{"c": "12.192", "n": "58", "i": 56861, "v": "संश्रुतं च मया पूर्वं ददानीत्यविचारितम् । तद्गृह्णीष्वाविचारेण यदि सत्ये स्थितो भवान् ।।"},
{"c": "12.192", "n": "59", "i": 56862, "v": "इहागम्य हि मां राजञ्जाप्यं फलमयाचिथाः । तन्मन्निसृष्टं गृह्णीष्व भव सत्ये स्थिरोऽपि च ।।"},
{"c": "12.192", "n": "60", "i": 56863, "v": "नायं लोकोऽस्ति न परो न च पूर्वान्स तारयेत् । कुत एवावरान्राजन्मृषावादपरायणः ।।"},
{"c": "12.192", "n": "61", "i": 56864, "v": "न यज्ञाध्ययने दानं नियमास्तारयन्ति हि । तथा सत्यं परे लोके यथा वै पुरुषर्षभ ।।"},
{"c": "12.192", "n": "62", "i": 56865, "v": "तपांसि यानि चीर्णानि चरिष्यसि च यत्तपः । समाः शतैः सहस्रैश्च तत्सत्यान्न विशिष्यते ।।"},
{"c": "12.192", "n": "63", "i": 56866, "v": "सत्यमेकाक्षरं ब्रह्म सत्यमेकाक्षरं तपः । सत्यमेकाक्षरो यज्ञः सत्यमेकाक्षरं श्रुतम् ।।"},
{"c": "12.192", "n": "64", "i": 56867, "v": "सत्यं वेदेषु जागर्ति फलं सत्ये परं स्मृतम् । सत्याद्धर्मो दमश्चैव सर्वं सत्ये प्रतिष्ठितम् ।।"},
{"c": "12.192", "n": "65", "i": 56868, "v": "सत्यं वेदास्तथाङ्गानि सत्यं यज्ञस्तथा विधिः । व्रतचर्यास्तथा सत्यमोंकारः सत्यमेव च ।।"},
{"c": "12.192", "n": "66", "i": 56869, "v": "प्राणिनां जननं सत्यं सत्यं संततिरेव च । सत्येन वायुरभ्येति सत्येन तपते रविः ।।"},
{"c": "12.192", "n": "67", "i": 56870, "v": "सत्येन चाग्निर्दहति स्वर्गः सत्ये प्रतिष्ठितः । सत्यं यज्ञस्तपो वेदाः स्तोभा मन्त्राः सरस्वती ।।"},
{"c": "12.192", "n": "68", "i": 56871, "v": "तुलामारोपितो धर्मः सत्यं चैवेति नः श्रुतम् । समां कक्षां धारयतो यतः सत्यं ततोऽधिकम् ।।"},
{"c": "12.192", "n": "69", "i": 56872, "v": "यतो धर्मस्ततः सत्यं सर्वं सत्येन वर्धते । किमर्थमनृतं कर्म कर्तुं राजंस्त्वमिच्छसि ।।"},
{"c": "12.192", "n": "70", "i": 56873, "v": "सत्ये कुरु स्थिरं भावं मा राजन्ननृतं कृथाः । कस्मात्त्वमनृतं वाक्यं देहीति कुरुषेऽशुभम् ।।"},
{"c": "12.192", "n": "71", "i": 56874, "v": "यदि जप्यफलं दत्तं मया नेषिष्यसे नृप । स्वधर्मेभ्यः परिभ्रष्टो लोकाननुचरिष्यसि ।।"},
{"c": "12.192", "n": "72", "i": 56875, "v": "संश्रुत्य यो न दित्सेत याचित्वा यश्च नेच्छति । उभावानृतिकावेतौ न मृषा कर्तुमर्हसि ।।"},
{"c": "12.192", "t": "राजोवाच ।"},
{"c": "12.192", "n": "73", "i": 56876, "v": "योद्धव्यं रक्षितव्यं च क्षत्रधर्मः किल द्विज । दातारः क्षत्रियाः प्रोक्ता गृह्णीयां भवतः कथम् ।।"},
{"c": "12.192", "t": "ब्राह्मण उवाच ।"},
{"c": "12.192", "n": "74", "i": 56877, "v": "न छन्दयामि ते राजन्नापि ते गृहमाव्रजम् । इहागम्य तु याचित्वा न गृह्णीषे पुनः कथम् ।।"},
{"c": "12.192", "t": "धर्म उवाच ।"},
{"c": "12.192", "n": "75", "i": 56878, "v": "अविवादोऽस्तु युवयोर्वित्तं मां धर्ममागतम् । द्विजो दानफलैर्युक्तो राजा सत्यफलेन च ।।"},
{"c": "12.192", "t": "स्वर्ग उवाच ।"},
{"c": "12.192", "n": "76", "i": 56879, "v": "स्वर्गं मां विद्धि राजेन्द्र रूपिणं स्वयमागतम् । अविवादोऽस्तु युवयोरुभौ तुल्यफलौ युवाम् ।।"},
{"c": "12.192", "t": "राजोवाच ।"},
{"c": "12.192", "n": "77", "i": 56880, "v": "कृतं स्वर्गेण मे कार्यं गच्छ स्वर्ग यथासुखम् । विप्रो यदीच्छते दातुं प्रतीच्छतु च मे धनम् ।।"},
{"c": "12.192", "t": "ब्राह्मण उवाच ।"},
{"c": "12.192", "n": "78", "i": 56881, "v": "बाल्ये यदि स्यादज्ञानान्मया हस्तः प्रसारितः । निवृत्तिलक्षणं धर्ममुपासे संहितां जपन् ।।"},
{"c": "12.192", "n": "79", "i": 56882, "v": "निवृत्तं मां चिरं राजन्विप्रं लोभयसे कथम् । स्वेन कार्यं करिष्यामि त्वत्तो नेच्छे फलं नृप । तपःस्वाध्यायशीलोऽहं निवृत्तश्च प्रतिग्रहात् ।।"},
{"c": "12.192", "t": "राजोवाच ।"},
{"c": "12.192", "n": "80", "i": 56883, "v": "यदि विप्र निसृष्टं ते जप्यस्य फलमुत्तमम् । आवयोर्यत्फलं किंचित्सहितं नौ तदस्त्विह ।।"},
{"c": "12.192", "n": "81", "i": 56884, "v": "द्विजाः प्रतिग्रहे युक्ता दातारो राजवंशजाः । यदि धर्मः श्रुतो विप्र सहैव फलमस्तु नौ ।।"},
{"c": "12.192", "n": "82", "i": 56885, "v": "मा वा भूत्सहभोज्यं नौ मदीयं फलमाप्नुहि । प्रतीच्छ मत्कृतं धर्मं यदि ते मय्यनुग्रहः ।।"},
{"c": "12.192", "t": "भीष्म उवाच ।"},
{"c": "12.192", "n": "83", "i": 56886, "v": "ततो विकृतचेष्टौ द्वौ पुरुषौ समुपस्थितौ । गृहीत्वान्योन्यमावेष्ट्य कुचेलावूचतुर्वचः ।।"},
{"c": "12.192", "n": "84", "i": 56887, "v": "न मे धारयसीत्येको धारयामीति चापरः । इहास्ति नौ विवादोऽयमयं राजानुशासकः ।।"},
{"c": "12.192", "n": "85", "i": 56888, "v": "सत्यं ब्रवीम्यहमिदं न मे धारयते भवान् । अनृतं वदसीह त्वमृणं ते धारयाम्यहम् ।।"},
{"c": "12.192", "n": "86", "i": 56889, "v": "तावुभौ भृशसंतप्तौ राजानमिदमूचतुः । परीक्ष्यतां यथा स्याव नावामिह विगर्हितौ ।।"},
{"c": "12.192", "t": "विरूप उवाच ।"},
{"c": "12.192", "n": "87", "i": 56890, "v": "धारयामि नरव्याघ्र विकृतस्येह गोः फलम् । ददतश्च न गृह्णाति विकृतो मे महीपते ।।"},
{"c": "12.192", "t": "विकृत उवाच ।"},
{"c": "12.192", "n": "88", "i": 56891, "v": "न मे धारयते किंचिद्विरूपोऽयं नराधिप । मिथ्या ब्रवीत्ययं हि त्वा मिथ्याभासं नराधिप ।।"},
{"c": "12.192", "t": "राजोवाच ।"},
{"c": "12.192", "n": "89", "i": 56892, "v": "विरूप किं धारयते भवानस्य वदस्व मे । श्रुत्वा तथा करिष्यामीत्येवं मे धीयते मतिः ।।"},
{"c": "12.192", "t": "विरूप उवाच ।"},
{"c": "12.192", "n": "90", "i": 56893, "v": "शृणुष्वावहितो राजन्यथैतद्धारयाम्यहम् । विकृतस्यास्य राजर्षे निखिलेन नरर्षभ ।।"},
{"c": "12.192", "n": "91", "i": 56894, "v": "अनेन धर्मप्राप्त्यर्थं शुभा दत्ता पुरानघ । धेनुर्विप्राय राजर्षे तपःस्वाध्यायशीलिने ।।"},
{"c": "12.192", "n": "92", "i": 56895, "v": "तस्याश्चायं मया राजन्फलमभ्येत्य याचितः । विकृतेन च मे दत्तं विशूद्धेनान्तरात्मना ।।"},
{"c": "12.192", "n": "93", "i": 56896, "v": "ततो मे सुकृतं कर्म कृतमात्मविशुद्धये । गावौ हि कपिले क्रीत्वा वत्सले बहुदोहने ।।"},
{"c": "12.192", "n": "94", "i": 56897, "v": "ते चोञ्छवृत्तये राजन्मया समपवर्जिते । यथाविधि यथाश्रद्धं तदस्याहं पुनः प्रभो ।।"},
{"c": "12.192", "n": "95", "i": 56898, "v": "इहाद्य वै गृहीत्वा तत्प्रयच्छे द्विगुणं फलम् । एकस्याः पुरुषव्याघ्र कः शुद्धः कोऽत्र दोषवान् ।।"},
{"c": "12.192", "n": "96", "i": 56899, "v": "एवं विवदमानौ स्वस्त्वामिहाभ्यागतौ नृप । कुरु धर्ममधर्मं वा विनये नौ समाधय ।।"},
{"c": "12.192", "n": "97", "i": 56900, "v": "यदि नेच्छति मे दानं यथा दत्तमनेन वै । भवानत्र स्थिरो भूत्वा मार्गे स्थापयतु प्रभुः ।।"},
{"c": "12.192", "t": "राजोवाच ।"},
{"c": "12.192", "n": "98", "i": 56901, "v": "दीयमानं न गृह्णासि ऋणं कस्मात्त्वमद्य वै । यथैव तेऽभ्यनुज्ञातं तथा गृह्णीष्व माचिरम् ।।"},
{"c": "12.192", "t": "विकृत उवाच ।"},
{"c": "12.192", "n": "99", "i": 56902, "v": "दीयतामित्यनेनोक्तं ददानीति तथा मया । नायं मे धारयत्यत्र गम्यतां यत्र वाञ्छति ।।"},
{"c": "12.192", "t": "राजोवाच ।"},
{"c": "12.192", "n": "100", "i": 56903, "v": "ददतोऽस्य न गृह्णासि विषमं प्रतिभाति मे । दण्ड्यो हि त्वं मम मतो नास्त्यत्र खलु संशयः ।।"},
{"c": "12.192", "t": "विकृत उवाच ।"},
{"c": "12.192", "n": "101", "i": 56904, "v": "मयास्य दत्तं राजर्षे गृह्णीयां तत्कथं पुनः । काममत्रापराधो मे दण्ड्यमाज्ञापय प्रभो ।।"},
{"c": "12.192", "t": "विरूप उवाच ।"},
{"c": "12.192", "n": "102", "i": 56905, "v": "दीयमानं यदि मया नेषिष्यसि कथंचन । नियंस्यति त्वा नृपतिरयं धर्मानुशासकः ।।"},
{"c": "12.192", "t": "विकृत उवाच ।"},
{"c": "12.192", "n": "103", "i": 56906, "v": "स्वं मया याचितेनेह दत्तं कथमिहाद्य तत् । गृह्णीयां गच्छतु भवानभ्यनुज्ञां ददानि ते ।।"},
{"c": "12.192", "t": "ब्राह्मण उवाच ।"},
{"c": "12.192", "n": "104", "i": 56907, "v": "श्रुतमेतत्त्वया राजन्ननयोः कथितं द्वयोः । प्रतिज्ञातं मया यत्ते तद्गृहाणाविचारितम् ।।"},
{"c": "12.192", "t": "राजोवाच ।"},
{"c": "12.192", "n": "105", "i": 56908, "v": "प्रस्तुतं सुमहत्कार्यमावयोर्गह्वरं यथा । जापकस्य दृढीकारः कथमेतद्भविष्यति ।।"},
{"c": "12.192", "n": "106", "i": 56909, "v": "यदि तावन्न गृह्णामि ब्राह्मणेनापवर्जितम् । कथं न लिप्येयमहं दोषेण महताद्य वै ।।"},
{"c": "12.192", "t": "भीष्म उवाच ।"},
{"c": "12.192", "n": "107", "i": 56910, "v": "तौ चोवाच स राजर्षिः कृतकार्यौ गमिष्यथः । नेदानीं मामिहासाद्य राजधर्मो भवेन्मृषा ।।"},
{"c": "12.192", "n": "108", "i": 56911, "v": "स्वधर्मः परिपाल्यश्च राज्ञामेष विनिश्चयः । विप्रधर्मश्च सुगुरुर्मामनात्मानमाविशत् ।।"},
{"c": "12.192", "t": "ब्राह्मण उवाच ।"},
{"c": "12.192", "n": "109", "i": 56912, "v": "गृहाण धारयेऽहं ते याचितं ते श्रुतं मया । न चेद्ग्रहीष्यसे राजञ्शपिष्ये त्वां न संशयः ।।"},
{"c": "12.192", "t": "राजोवाच ।"},
{"c": "12.192", "n": "110", "i": 56913, "v": "धिग्राजधर्मं यस्यायं कार्यस्येह विनिश्चयः । इत्यर्थं मे ग्रहीतव्यं कथं तुल्यं भवेदिति ।।"},
{"c": "12.192", "n": "111", "i": 56914, "v": "एष पाणिरपूर्वं भो निक्षेपार्थं प्रसारितः । यन्मे धारयसे विप्र तदिदानीं प्रदीयताम् ।।"},
{"c": "12.192", "t": "ब्राह्मण उवाच ।"},
{"c": "12.192", "n": "112", "i": 56915, "v": "संहितां जपता यावान्मया कश्चिद्गुणः कृतः । तत्सर्वं प्रतिगृह्णीष्व यदि किंचिदिहास्ति मे ।।"},
{"c": "12.192", "t": "राजोवाच ।"},
{"c": "12.192", "n": "113", "i": 56916, "v": "जलमेतन्निपतितं मम पाणौ द्विजोत्तम । सममस्तु सहैवास्तु प्रतिगृह्णातु वै भवान् ।।"},
{"c": "12.192", "t": "विरूप उवाच ।"},
{"c": "12.192", "n": "114", "i": 56917, "v": "कामक्रोधौ विद्धि नौ त्वमावाभ्यां कारितो भवान् । समेति च यदुक्तं ते समा लोकास्तवास्य च ।।"},
{"c": "12.192", "n": "115", "i": 56918, "v": "नायं धारयते किंचिज्जिज्ञासा त्वत्कृते कृता । कालो धर्मस्तथा मृत्युः कामक्रोधौ तथा युवाम् ।।"},
{"c": "12.192", "n": "116", "i": 56919, "v": "सर्वमन्योन्यनिकषे निघृष्टं पश्यतस्तव । गच्छ लोकाञ्जितान्स्वेन कर्मणा यत्र वाञ्छसि ।।"},
{"c": "12.192", "t": "भीष्म उवाच ।"},
{"c": "12.192", "n": "117", "i": 56920, "v": "जापकानां फलावाप्तिर्मया ते संप्रकीर्तिता । गतिः स्थानं च लोकाश्च जापकेन यथा जिताः ।।"},
{"c": "12.192", "n": "118", "i": 56921, "v": "प्रयाति संहिताध्यायी ब्रह्माणं परमेष्ठिनम् । अथ वाग्निं समायाति सूर्यमाविशतेऽपि वा ।।"},
{"c": "12.192", "n": "119", "i": 56922, "v": "स तैजसेन भावेन यदि तत्राश्नुते रतिम् । गुणांस्तेषां समादत्ते रागेण प्रतिमोहितः ।।"},
{"c": "12.192", "n": "120", "i": 56923, "v": "एवं सोमे तथा वायौ भूम्याकाशशरीरगः । सरागस्तत्र वसति गुणांस्तेषां समाचरन् ।।"},
{"c": "12.192", "n": "121", "i": 56924, "v": "अथ तत्र विरागी स गच्छति त्वथ संशयम् । परमव्ययमिच्छन्स तमेवाविशते पुनः ।।"},
{"c": "12.192", "n": "122", "i": 56925, "v": "अमृताच्चामृतं प्राप्तः शीतीभूतो निरात्मवान् । ब्रह्मभूतः स निर्द्वंद्वः सुखी शान्तो निरामयः ।।"},
{"c": "12.192", "n": "123", "i": 56926, "v": "ब्रह्मस्थानमनावर्तमेकमक्षरसंज्ञकम् । अदुःखमजरं शान्तं स्थानं तत्प्रतिपद्यते ।।"},
{"c": "12.192", "n": "124", "i": 56927, "v": "चतुर्भिर्लक्षणैर्हीनं तथा षड्भिः सषोडशैः । पुरुषं समतिक्रम्य आकाशं प्रतिपद्यते ।।"},
{"c": "12.192", "n": "125", "i": 56928, "v": "अथ वेच्छति रागात्मा सर्वं तदधितिष्ठति । यच्च प्रार्थयते तच्च मनसा प्रतिपद्यते ।।"},
{"c": "12.192", "n": "126", "i": 56929, "v": "अथ वा वीक्षते लोकान्सर्वान्निरयसंस्थितान् । निःस्पृहः सर्वतो मुक्तस्तत्रैव रमते सुखी ।।"},
{"c": "12.192", "n": "127", "i": 56930, "v": "एवमेषा महाराज जापकस्य गतिर्यथा । एतत्ते सर्वमाख्यातं किं भूयः श्रोतुमिच्छसि ।।"},
{"c": "12.193", "t": "युधिष्ठिर उवाच ।"},
{"c": "12.193", "n": "1", "i": 56931, "v": "किमुत्तरं तदा तौ स्म चक्रतुस्तेन भाषिते । ब्राह्मणो वाथ वा राजा तन्मे ब्रूहि पितामह ।।"},
{"c": "12.193", "n": "2", "i": 56932, "v": "अथ वा तौ गतौ तत्र यदेतत्कीर्तितं त्वया । संवादो वा तयोः कोऽभूत्किं वा तौ तत्र चक्रतुः ।।"},
{"c": "12.193", "t": "भीष्म उवाच ।"},
{"c": "12.193", "n": "3", "i": 56933, "v": "तथेत्येवं प्रतिश्रुत्य धर्मं संपूज्य चाभिभो । यमं कालं च मृत्युं च स्वर्गं संपूज्य चार्हतः ।।"},
{"c": "12.193", "n": "4", "i": 56934, "v": "पूर्वं ये चापरे तत्र समेता ब्राह्मणर्षभाः । सर्वान्संपूज्य शिरसा राजानं सोऽब्रवीद्वचः ।।"},
{"c": "12.193", "n": "5", "i": 56935, "v": "फलेनानेन संयुक्तो राजर्षे गच्छ पुण्यताम् । भवता चाभ्यनुज्ञातो जपेयं भूय एव हि ।।"},
{"c": "12.193", "n": "6", "i": 56936, "v": "वरश्च मम पूर्वं हि देव्या दत्तो महाबल । श्रद्धा ते जपतो नित्यं भवितेति विशां पते ।।"},
{"c": "12.193", "t": "राजोवाच ।"},
{"c": "12.193", "n": "7", "i": 56937, "v": "यद्येवमफला सिद्धिः श्रद्धा च जपितुं तव । गच्छ विप्र मया सार्धं जापकं फलमाप्नुहि ।।"},
{"c": "12.193", "t": "ब्राह्मण उवाच ।"},
{"c": "12.193", "n": "8", "i": 56938, "v": "कृतः प्रयत्नः सुमहान्सर्वेषां संनिधाविह । सह तुल्यफलौ चावां गच्छावो यत्र नौ गतिः ।।"},
{"c": "12.193", "t": "भीष्म उवाच ।"},
{"c": "12.193", "n": "9", "i": 56939, "v": "व्यवसायं तयोस्तत्र विदित्वा त्रिदशेश्वरः । सह देवैरुपययौ लोकपालैस्तथैव च ।।"},
{"c": "12.193", "n": "10", "i": 56940, "v": "साध्या विश्वेऽथ मरुतो ज्योतींषि सुमहान्ति च । नद्यः शैलाः समुद्राश्च तीर्थानि विविधानि च ।।"},
{"c": "12.193", "n": "11", "i": 56941, "v": "तपांसि संयोगविधिर्वेदाः स्तोभाः सरस्वती । नारदः पर्वतश्चैव विश्वावसुर्हहा हुहूः ।।"},
{"c": "12.193", "n": "12", "i": 56942, "v": "गन्धर्वश्चित्रसेनश्च परिवारगणैर्युतः । नागाः सिद्धाश्च मुनयो देवदेवः प्रजापतिः । विष्णुः सहस्रशीर्षश्च देवोऽचिन्त्यः समागमत् ।।"},
{"c": "12.193", "n": "13", "i": 56943, "v": "अवाद्यन्तान्तरिक्षे च भेर्यस्तूर्याणि चाभिभो । पुष्पवर्षाणि दिव्यानि तत्र तेषां महात्मनाम् । ननृतुश्चाप्सरःसंघास्तत्र तत्र समन्ततः ।।"},
{"c": "12.193", "n": "14", "i": 56944, "v": "अथ स्वर्गस्तथा रूपी ब्राह्मणं वाक्यमब्रवीत् । संसिद्धस्त्वं महाभाग त्वं च सिद्धस्तथा नृप ।।"},
{"c": "12.193", "n": "15", "i": 56945, "v": "अथ तौ सहितौ राजन्नन्योन्येन विधानतः । विषयप्रतिसंहारमुभावेव प्रचक्रतुः ।।"},
{"c": "12.193", "n": "16", "i": 56946, "v": "प्राणापानौ तथोदानं समानं व्यानमेव च । एवं तान्मनसि स्थाप्य दधतुः प्राणयोर्मनः ।।"},
{"c": "12.193", "n": "17", "i": 56947, "v": "उपस्थितकृतौ तत्र नासिकाग्रमधो भ्रुवौ । कुङ्कुण्यां चैव मनसा शनैर्धारयतः स्म तौ ।।"},
{"c": "12.193", "n": "18", "i": 56948, "v": "निश्चेष्टाभ्यां शरीराभ्यां स्थिरदृष्टी समाहितौ । जितासनौ तथाधाय मूर्धन्यात्मानमेव च ।।"},
{"c": "12.193", "n": "19", "i": 56949, "v": "तालुदेशमथोद्दाल्य ब्राह्मणस्य महात्मनः । ज्योतिर्ज्वाला सुमहती जगाम त्रिदिवं तदा ।।"},
{"c": "12.193", "n": "20", "i": 56950, "v": "हाहाकारस्ततो दिक्षु सर्वासु सुमहानभूत् । तज्ज्योतिः स्तूयमानं स्म ब्रह्माणं प्राविशत्तदा ।।"},
{"c": "12.193", "n": "21", "i": 56951, "v": "ततः स्वागतमित्याह तत्तेजः स पितामहः । प्रादेशमात्रं पुरुषं प्रत्युद्गम्य विशां पते ।।"},
{"c": "12.193", "n": "22", "i": 56952, "v": "भूयश्चैवापरं प्राह वचनं मधुरं स्म सः । जापकैस्तुल्यफलता योगानां नात्र संशयः ।।"},
{"c": "12.193", "n": "23", "i": 56953, "v": "योगस्य तावदेतेभ्यः फलं प्रत्यक्षदर्शनम् । जापकानां विशिष्टं तु प्रत्युत्थानं समाधिकम् ।।"},
{"c": "12.193", "n": "24", "i": 56954, "v": "उष्यतां मयि चेत्युक्त्वाचेतयत्स ततः पुनः । अथास्य प्रविवेशास्यं ब्राह्मणो विगतज्वरः ।।"},
{"c": "12.193", "n": "25", "i": 56955, "v": "राजाप्येतेन विधिना भगवन्तं पितामहम् । यथैव द्विजशार्दूलस्तथैव प्राविशत्तदा ।।"},
{"c": "12.193", "n": "26", "i": 56956, "v": "स्वयंभुवमथो देवा अभिवाद्य ततोऽब्रुवन् । जापकार्थमयं यत्नस्तदर्थं वयमागताः ।।"},
{"c": "12.193", "n": "27", "i": 56957, "v": "कृतपूजाविमौ तुल्यं त्वया तुल्यफलाविमौ । योगजापकयोर्दृष्टं फलं सुमहदद्य वै । सर्वाँल्लोकानतीत्यैतौ गच्छेतां यत्र वाञ्छितम् ।।"},
{"c": "12.193", "t": "ब्रह्मोवाच ।"},
{"c": "12.193", "n": "28", "i": 56958, "v": "महास्मृतिं पठेद्यस्तु तथैवानुस्मृतिं शुभाम् । तावप्येतेन विधिना गच्छेतां मत्सलोकताम् ।।"},
{"c": "12.193", "n": "29", "i": 56959, "v": "यश्च योगे भवेद्भक्तः सोऽपि नास्त्यत्र संशयः । विधिनानेन देहान्ते मम लोकानवाप्नुयात् । गम्यतां साधयिष्यामि यथास्थानानि सिद्धये ।।"},
{"c": "12.193", "t": "भीष्म उवाच ।"},
{"c": "12.193", "n": "30", "i": 56960, "v": "इत्युक्त्वा स तदा देवस्तत्रैवान्तरधीयत । आमन्त्र्य तं ततो देवा ययुः स्वं स्वं निवेशनम् ।।"},
{"c": "12.193", "n": "31", "i": 56961, "v": "ते च सर्वे महात्मानो धर्मं सत्कृत्य तत्र वै । पृष्ठतोऽनुययू राजन्सर्वे सुप्रीतमानसाः ।।"},
{"c": "12.193", "n": "32", "i": 56962, "v": "एतत्फलं जापकानां गतिश्चैव प्रकीर्तिता । यथाश्रुतं महाराज किं भूयः श्रोतुमिच्छसि ।।"},
{"c": "12.194", "t": "युधिष्ठिर उवाच ।"},
{"c": "12.194", "n": "1", "i": 56963, "v": "किं फलं ज्ञानयोगस्य वेदानां नियमस्य च । भूतात्मा वा कथं ज्ञेयस्तन्मे ब्रूहि पितामह ।।"},
{"c": "12.194", "t": "भीष्म उवाच ।"},
{"c": "12.194", "n": "2", "i": 56964, "v": "अत्राप्युदाहरन्तीममितिहासं पुरातनम् । मनोः प्रजापतेर्वादं महर्षेश्च बृहस्पतेः ।।"},
{"c": "12.194", "n": "3", "i": 56965, "v": "प्रजापतिं श्रेष्ठतमं पृथिव्यां; देवर्षिसंघप्रवरो महर्षिः । बृहस्पतिः प्रश्नमिमं पुराणं; पप्रच्छ शिष्योऽथ गुरुं प्रणम्य ।।"},
{"c": "12.194", "n": "4", "i": 56966, "v": "यत्कारणं मन्त्रविधिः प्रवृत्तो; ज्ञाने फलं यत्प्रवदन्ति विप्राः । यन्मन्त्रशब्दैरकृतप्रकाशं; तदुच्यतां मे भगवन्यथावत् ।।"},
{"c": "12.194", "n": "5", "i": 56967, "v": "यदर्थशास्त्रागममन्त्रविद्भि;र्यज्ञैरनेकैर्वरगोप्रदानैः । फलं महद्भिर्यदुपास्यते च; तत्किं कथं वा भविता क्व वा तत् ।।"},
{"c": "12.194", "n": "6", "i": 56968, "v": "मही महीजाः पवनोऽन्तरिक्षं; जलौकसश्चैव जलं दिवं च । दिवौकसश्चैव यतः प्रसूता;स्तदुच्यतां मे भगवन्पुराणम् ।।"},
{"c": "12.194", "n": "7", "i": 56969, "v": "ज्ञानं यतः प्रार्थयते नरो वै; ततस्तदर्था भवति प्रवृत्तिः । न चाप्यहं वेद परं पुराणं; मिथ्याप्रवृत्तिं च कथं नु कुर्याम् ।।"},
{"c": "12.194", "n": "8", "i": 56970, "v": "ऋक्सामसंघांश्च यजूंषि चाहं; छन्दांसि नक्षत्रगतिं निरुक्तम् । अधीत्य च व्याकरणं सकल्पं; शिक्षां च भूतप्रकृतिं न वेद्मि ।।"},
{"c": "12.194", "n": "9", "i": 56971, "v": "स मे भवाञ्शंसतु सर्वमेत;ज्ज्ञाने फलं कर्मणि वा यदस्ति । यथा च देहाच्च्यवते शरीरी; पुनः शरीरं च यथाभ्युपैति ।।"},
{"c": "12.194", "t": "मनुरुवाच ।"},
{"c": "12.194", "n": "10", "i": 56972, "v": "यद्यत्प्रियं यस्य सुखं तदाहु;स्तदेव दुःखं प्रवदन्त्यनिष्टम् । इष्टं च मे स्यादितरच्च न स्या;देतत्कृते कर्मविधिः प्रवृत्तः । इष्टं त्वनिष्टं च न मां भजेते;त्येतत्कृते ज्ञानविधिः प्रवृत्तः ।।"},
{"c": "12.194", "n": "11", "i": 56973, "v": "कामात्मकाश्छन्दसि कर्मयोगा; एभिर्विमुक्तः परमश्नुवीत । नानाविधे कर्मपथे सुखार्थी; नरः प्रवृत्तो न परं प्रयाति । परं हि तत्कर्मपथादपेतं; निराशिषं ब्रह्मपरं ह्यवश्यम् ।।"},
{"c": "12.194", "n": "12", "i": 56974, "v": "प्रजाः सृष्टा मनसा कर्मणा च; द्वावप्येतौ सत्पथौ लोकजुष्टौ । दृष्ट्वा कर्म शाश्वतं चान्तवच्च; मनस्त्यागः कारणं नान्यदस्ति ।।"},
{"c": "12.194", "n": "13", "i": 56975, "v": "स्वेनात्मना चक्षुरिव प्रणेता; निशात्यये तमसा संवृतात्मा । ज्ञानं तु विज्ञानगुणेन युक्तं; कर्माशुभं पश्यति वर्जनीयम् ।।"},
{"c": "12.194", "n": "14", "i": 56976, "v": "सर्पान्कुशाग्राणि तथोदपानं; ज्ञात्वा मनुष्याः परिवर्जयन्ति । अज्ञानतस्तत्र पतन्ति मूढा; ज्ञाने फलं पश्य यथा विशिष्टम् ।।"},
{"c": "12.194", "n": "15", "i": 56977, "v": "कृत्स्नस्तु मन्त्रो विधिवत्प्रयुक्तो; यज्ञा यथोक्तास्त्वथ दक्षिणाश्च । अन्नप्रदानं मनसः समाधिः; पञ्चात्मकं कर्मफलं वदन्ति ।।"},
{"c": "12.194", "n": "16", "i": 56978, "v": "गुणात्मकं कर्म वदन्ति वेदा;स्तस्मान्मन्त्रा मन्त्रमूलं हि कर्म । विधिर्विधेयं मनसोपपत्तिः; फलस्य भोक्ता तु यथा शरीरी ।।"},
{"c": "12.194", "n": "17", "i": 56979, "v": "शब्दाश्च रूपाणि रसाश्च पुण्याः; स्पर्शाश्च गन्धाश्च शुभास्तथैव । नरो नसंस्थानगतः प्रभुः स्या;देतत्फलं सिध्यति कर्मलोके ।।"},
{"c": "12.194", "n": "18", "i": 56980, "v": "यद्यच्छरीरेण करोति कर्म; शरीरयुक्तः समुपाश्नुते तत् । शरीरमेवायतनं सुखस्य; दुःखस्य चाप्यायतनं शरीरम् ।।"},
{"c": "12.194", "n": "19", "i": 56981, "v": "वाचा तु यत्कर्म करोति किंचि;द्वाचैव सर्वं समुपाश्नुते तत् । मनस्तु यत्कर्म करोति किंचि;न्मनःस्थ एवायमुपाश्नुते तत् ।।"},
{"c": "12.194", "n": "20", "i": 56982, "v": "यथागुणं कर्मगणं फलार्थी; करोत्ययं कर्मफले निविष्टः । तथा तथायं गुणसंप्रयुक्तः; शुभाशुभं कर्मफलं भुनक्ति ।।"},
{"c": "12.194", "n": "21", "i": 56983, "v": "मत्स्यो यथा स्रोत इवाभिपाती; तथा कृतं पूर्वमुपैति कर्म । शुभे त्वसौ तुष्यति दुष्कृते तु; न तुष्यते वै परमः शरीरी ।।"},
{"c": "12.194", "n": "22", "i": 56984, "v": "यतो जगत्सर्वमिदं प्रसूतं; ज्ञात्वात्मवन्तो व्यतियान्ति यत्तत् । यन्मन्त्रशब्दैरकृतप्रकाशं; तदुच्यमानं शृणु मे परं यत् ।।"},
{"c": "12.194", "n": "23", "i": 56985, "v": "रसैर्वियुक्तं विविधैश्च गन्धै;रशब्दमस्पर्शमरूपवच्च । अग्राह्यमव्यक्तमवर्णमेकं; पञ्चप्रकारं ससृजे प्रजानाम् ।।"},
{"c": "12.194", "n": "24", "i": 56986, "v": "न स्त्री पुमान्वापि नपुंसकं च; न सन्न चासत्सदसच्च तन्न । पश्यन्ति यद्ब्रह्मविदो मनुष्या;स्तदक्षरं न क्षरतीति विद्धि ।।"},
{"c": "12.195", "t": "मनुरुवाच ।"},
{"c": "12.195", "n": "1", "i": 56987, "v": "अक्षरात्खं ततो वायुर्वायोर्ज्योतिस्ततो जलम् । जलात्प्रसूता जगती जगत्यां जायते जगत् ।।"},
{"c": "12.195", "n": "2", "i": 56988, "v": "इमे शरीरैर्जलमेव गत्वा; जलाच्च तेजः पवनोऽन्तरिक्षम् । खाद्वै निवर्तन्ति नभाविनस्ते; ये भाविनस्ते परमाप्नुवन्ति ।।"},
{"c": "12.195", "n": "3", "i": 56989, "v": "नोष्णं न शीतं मृदु नापि तीक्ष्णं; नाम्लं कषायं मधुरं न तिक्तम् । न शब्दवन्नापि च गन्धवत्त;न्न रूपवत्तत्परमस्वभावम् ।।"},
{"c": "12.195", "n": "4", "i": 56990, "v": "स्पर्शं तनुर्वेद रसं तु जिह्वा; घ्राणं च गन्धाञ्श्रवणे च शब्दान् । रूपाणि चक्षुर्न च तत्परं य;द्गृह्णन्त्यनध्यात्मविदो मनुष्याः ।।"},
{"c": "12.195", "n": "5", "i": 56991, "v": "निवर्तयित्वा रसनं रसेभ्यो; घ्राणं च गन्धाच्छ्रवणे च शब्दात् । स्पर्शात्तनुं रूपगुणात्तु चक्षु;स्ततः परं पश्यति स्वं स्वभावम् ।।"},
{"c": "12.195", "n": "6", "i": 56992, "v": "यतो गृहीत्वा हि करोति यच्च; यस्मिंश्च तामारभते प्रवृत्तिम् । यस्मिंश्च यद्येन च यश्च कर्ता; तत्कारणं तं समुपायमाहुः ।।"},
{"c": "12.195", "n": "7", "i": 56993, "v": "यच्चाभिभूः साधकं व्यापकं च; यन्मन्त्रवच्छंस्यते चैव लोके । यः सर्वहेतुः परमार्थकारी; तत्कारणं कार्यमतो यदन्यत् ।।"},
{"c": "12.195", "n": "8", "i": 56994, "v": "यथा च कश्चित्सुकृतैर्मनुष्यः; शुभाशुभं प्राप्नुतेऽथाविरोधात् । एवं शरीरेषु शुभाशुभेषु; स्वकर्मजैर्ज्ञानमिदं निबद्धम् ।।"},
{"c": "12.195", "n": "9", "i": 56995, "v": "यथा प्रदीपः पुरतः प्रदीप्तः; प्रकाशमन्यस्य करोति दीप्यन् । तथेह पञ्चेन्द्रियदीपवृक्षा; ज्ञानप्रदीप्ताः परवन्त एव ।।"},
{"c": "12.195", "n": "10", "i": 56996, "v": "यथा हि राज्ञो बहवो ह्यमात्याः; पृथक्प्रमानं प्रवदन्ति युक्ताः । तद्वच्छरीरेषु भवन्ति पञ्च; ज्ञानैकदेशः परमः स तेभ्यः ।।"},
{"c": "12.195", "n": "11", "i": 56997, "v": "यथार्चिषोऽग्नेः पवनस्य वेगा; मरीचयोऽर्कस्य नदीषु चापः । गच्छन्ति चायान्ति च तन्यमाना;स्तद्वच्छरीराणि शरीरिणां तु ।।"},
{"c": "12.195", "n": "12", "i": 56998, "v": "यथा च कश्चित्परशुं गृहीत्वा; धूमं न पश्येज्ज्वलनं च काष्ठे । तद्वच्छरीरोदरपाणिपादं; छित्त्वा न पश्यन्ति ततो यदन्यत् ।।"},
{"c": "12.195", "n": "13", "i": 56999, "v": "तान्येव काष्ठानि यथा विमथ्य; धूमं च पश्येज्ज्वलनं च योगात् । तद्वत्सुबुद्धिः सममिन्द्रियत्वा;द्बुधः परं पश्यति स्वं स्वभावम् ।।"},
{"c": "12.195", "n": "14", "i": 57000, "v": "यथात्मनोऽङ्गं पतितं पृथिव्यां; स्वप्नान्तरे पश्यति चात्मनोऽन्यत् । श्रोत्रादियुक्तः सुमनाः सुबुद्धि;र्लिङ्गात्तथा गच्छति लिङ्गमन्यत् ।।"},
{"c": "12.195", "n": "15", "i": 57001, "v": "उत्पत्तिवृद्धिक्षयसंनिपातै;र्न युज्यतेऽसौ परमः शरीरी । अनेन लिङ्गेन तु लिङ्गमन्य;द्गच्छत्यदृष्टः प्रतिसंधियोगात् ।।"},
{"c": "12.195", "n": "16", "i": 57002, "v": "न चक्षुषा पश्यति रूपमात्मनो; न चापि संस्पर्शमुपैति किंचित् । न चापि तैः साधयतेऽथ कार्यं; ते तं न पश्यन्ति स पश्यते तान् ।।"},
{"c": "12.195", "n": "17", "i": 57003, "v": "यथा प्रदीपे ज्वलतोऽनलस्य; संतापजं रूपमुपैति किंचित् । न चान्तरं रूपगुणं बिभर्ति; तथैव तद्दृश्यते रूपमस्य ।।"},
{"c": "12.195", "n": "18", "i": 57004, "v": "यथा मनुष्यः परिमुच्य काय;मदृश्यमन्यद्विशते शरीरम् । विसृज्य भूतेषु महत्सु देहं; तदाश्रयं चैव बिभर्ति रूपम् ।।"},
{"c": "12.195", "n": "19", "i": 57005, "v": "खं वायुमग्निं सलिलं तथोर्वीं; समन्ततोऽभ्याविशते शरीरी । नानाश्रयाः कर्मसु वर्तमानाः; श्रोत्रादयः पञ्च गुणाञ्श्रयन्ते ।।"},
{"c": "12.195", "n": "20", "i": 57006, "v": "श्रोत्रं खतो घ्राणमथो पृथिव्या;स्तेजोमयं रूपमथो विपाकः । जलाश्रयः स्वेद उक्तो रसश्च; वाय्वात्मकः स्पर्शकृतो गुणश्च ।।"},
{"c": "12.195", "n": "21", "i": 57007, "v": "महत्सु भूतेषु वसन्ति पञ्च; पञ्चेन्द्रियार्थाश्च तथेन्द्रियेषु । सर्वाणि चैतानि मनोनुगानि; बुद्धिं मनोऽन्वेति मनः स्वभावम् ।।"},
{"c": "12.195", "n": "22", "i": 57008, "v": "शुभाशुभं कर्म कृतं यदस्य; तदेव प्रत्याददते स्वदेहे । मनोऽनुवर्तन्ति परावराणि; जलौकसः स्रोत इवानुकूलम् ।।"},
{"c": "12.195", "n": "23", "i": 57009, "v": "चलं यथा दृष्टिपथं परैति; सूक्ष्मं महद्रूपमिवाभिपाति । स्वरूपमालोचयते च रूपं; परं तथा बुद्धिपथं परैति ।।"},
{"c": "12.196", "t": "मनुरुवाच ।"},
{"c": "12.196", "n": "1", "i": 57010, "v": "यदिन्द्रियैस्तूपकृतान्पुरस्ता;त्प्राप्तान्गुणान्संस्मरते चिराय । तेष्विन्द्रियेषूपहतेषु पश्चा;त्स बुद्धिरूपः परमः स्वभावः ।।"},
{"c": "12.196", "n": "2", "i": 57011, "v": "यथेन्द्रियार्थान्युगपत्समस्ता;न्नावेक्षते कृत्स्नमतुल्यकालम् । यथाबलं संचरते स विद्वां;स्तस्मात्स एकः परमः शरीरी ।।"},
{"c": "12.196", "n": "3", "i": 57012, "v": "रजस्तमः सत्त्वमथो तृतीयं; गच्छत्यसौ ज्ञानगुणान्विरूपान् । तथेन्द्रियाण्याविशते शरीरी; हुताशनं वायुरिवेन्धनस्थम् ।।"},
{"c": "12.196", "n": "4", "i": 57013, "v": "न चक्षुषा पश्यति रूपमात्मनो; न पश्यति स्पर्शनमिन्द्रियेन्द्रियम् । न श्रोत्रलिङ्गं श्रवणे निदर्शनं; तथागतं पश्यति तद्विनश्यति ।।"},
{"c": "12.196", "n": "5", "i": 57014, "v": "श्रोत्रादीनि न पश्यन्ति स्वं स्वमात्मानमात्मना । सर्वज्ञः सर्वदर्शी च क्षेत्रज्ञस्तानि पश्यति ।।"},
{"c": "12.196", "n": "6", "i": 57015, "v": "यथा हिमवतः पार्श्वं पृष्ठं चन्द्रमसो यथा । न दृष्टपूर्वं मनुजैर्न च तन्नास्ति तावता ।।"},
{"c": "12.196", "n": "7", "i": 57016, "v": "तद्वद्भूतेषु भूतात्मा सूक्ष्मो ज्ञानात्मवानसौ । अदृष्टपूर्वश्चक्षुर्भ्यां न चासौ नास्ति तावता ।।"},
{"c": "12.196", "n": "8", "i": 57017, "v": "पश्यन्नपि यथा लक्ष्म जगत्सोमे न विन्दति । एवमस्ति न वेत्येतन्न च तन्न परायणम् ।।"},
{"c": "12.196", "n": "9", "i": 57018, "v": "रूपवन्तमरूपत्वादुदयास्तमये बुधाः । धिया समनुपश्यन्ति तद्गताः सवितुर्गतिम् ।।"},
{"c": "12.196", "n": "10", "i": 57019, "v": "तथा बुद्धिप्रदीपेन दूरस्थं सुविपश्चितः । प्रत्यासन्नं निनीषन्ति ज्ञेयं ज्ञानाभिसंहितम् ।।"},
{"c": "12.196", "n": "11", "i": 57020, "v": "न हि खल्वनुपायेन कश्चिदर्थोऽभिसिध्यति । सूत्रजालैर्यथा मत्स्यान्बध्नन्ति जलजीविनः ।।"},
{"c": "12.196", "n": "12", "i": 57021, "v": "मृगैर्मृगाणां ग्रहणं पक्षिणां पक्षिभिर्यथा । गजानां च गजैरेवं ज्ञेयं ज्ञानेन गृह्यते ।।"},
{"c": "12.196", "n": "13", "i": 57022, "v": "अहिरेव ह्यहेः पादान्पश्यतीति निदर्शनम् । तद्वन्मूर्तिषु मूर्तिष्ठं ज्ञेयं ज्ञानेन पश्यति ।।"},
{"c": "12.196", "n": "14", "i": 57023, "v": "नोत्सहन्ते यथा वेत्तुमिन्द्रियैरिन्द्रियाण्यपि । तथैवेह परा बुद्धिः परं बुद्ध्या न पश्यति ।।"},
{"c": "12.196", "n": "15", "i": 57024, "v": "यथा चन्द्रो ह्यमावास्यामलिङ्गत्वान्न दृश्यते । न च नाशोऽस्य भवति तथा विद्धि शरीरिणम् ।।"},
{"c": "12.196", "n": "16", "i": 57025, "v": "क्षीणकोशो ह्यमावास्यां चन्द्रमा न प्रकाशते । तद्वन्मूर्तिवियुक्तः सञ्शरीरी नोपलभ्यते ।।"},
{"c": "12.196", "n": "17", "i": 57026, "v": "यथा कोशान्तरं प्राप्य चन्द्रमा भ्राजते पुनः । तद्वल्लिङ्गान्तरं प्राप्य शरीरी भ्राजते पुनः ।।"},
{"c": "12.196", "n": "18", "i": 57027, "v": "जन्मवृद्धिक्षयश्चास्य प्रत्यक्षेणोपलभ्यते । सा तु चन्द्रमसो व्यक्तिर्न तु तस्य शरीरिणः ।।"},
{"c": "12.196", "n": "19", "i": 57028, "v": "उत्पत्तिवृद्धिव्ययतो यथा स इति गृह्यते । चन्द्र एव त्वमावास्यां तथा भवति मूर्तिमान् ।।"},
{"c": "12.196", "n": "20", "i": 57029, "v": "नाभिसर्पद्विमुञ्चद्वा शशिनं दृश्यते तमः । विसृजंश्चोपसर्पंश्च तद्वत्पश्य शरीरिणम् ।।"},
{"c": "12.196", "n": "21", "i": 57030, "v": "यथा चन्द्रार्कसंयुक्तं तमस्तदुपलभ्यते । तद्वच्छरीरसंयुक्तः शरीरीत्युपलभ्यते ।।"},
{"c": "12.196", "n": "22", "i": 57031, "v": "यथा चन्द्रार्कनिर्मुक्तः स राहुर्नोपलभ्यते । तद्वच्छरीरनिर्मुक्तः शरीरी नोपलभ्यते ।।"},
{"c": "12.196", "n": "23", "i": 57032, "v": "यथा चन्द्रो ह्यमावास्यां नक्षत्रैर्युज्यते गतः । तद्वच्छरीरनिर्मुक्तः फलैर्युज्यति कर्मणः ।।"},
{"c": "12.197", "t": "मनुरुवाच ।"},
{"c": "12.197", "n": "1", "i": 57033, "v": "यथा व्यक्तमिदं शेते स्वप्ने चरति चेतनम् । ज्ञानमिन्द्रियसंयुक्तं तद्वत्प्रेत्य भवाभवौ ।।"},
{"c": "12.197", "n": "2", "i": 57034, "v": "यथाम्भसि प्रसन्ने तु रूपं पश्यति चक्षुषा । तद्वत्प्रसन्नेन्द्रियवाञ्ज्ञेयं ज्ञानेन पश्यति ।।"},
{"c": "12.197", "n": "3", "i": 57035, "v": "स एव लुलिते तस्मिन्यथा रूपं न पश्यति । तथेन्द्रियाकुलीभावे ज्ञेयं ज्ञाने न पश्यति ।।"},
{"c": "12.197", "n": "4", "i": 57036, "v": "अबुद्धिरज्ञानकृता अबुद्ध्या दुष्यते मनः । दुष्टस्य मनसः पञ्च संप्रदुष्यन्ति मानसाः ।।"},
{"c": "12.197", "n": "5", "i": 57037, "v": "अज्ञानतृप्तो विषयेष्ववगाढो न दृश्यते । अदृष्ट्वैव तु पूतात्मा विषयेभ्यो निवर्तते ।।"},
{"c": "12.197", "n": "6", "i": 57038, "v": "तर्षच्छेदो न भवति पुरुषस्येह कल्मषात् । निवर्तते तथा तर्षः पापमन्तं गतं यथा ।।"},
{"c": "12.197", "n": "7", "i": 57039, "v": "विषयेषु च संसर्गाच्छाश्वतस्य नसंश्रयात् । मनसा चान्यदाकाङ्क्षन्परं न प्रतिपद्यते ।।"},
{"c": "12.197", "n": "8", "i": 57040, "v": "ज्ञानमुत्पद्यते पुंसां क्षयात्पापस्य कर्मणः । अथादर्शतलप्रख्ये पश्यत्यात्मानमात्मनि ।।"},
{"c": "12.197", "n": "9", "i": 57041, "v": "प्रसृतैरिन्द्रियैर्दुःखी तैरेव नियतैः सुखी । तस्मादिन्द्रियरूपेभ्यो यच्छेदात्मानमात्मना ।।"},
{"c": "12.197", "n": "10", "i": 57042, "v": "इन्द्रियेभ्यो मनः पूर्वं बुद्धिः परतरा ततः । बुद्धेः परतरं ज्ञानं ज्ञानात्परतरं परम् ।।"},
{"c": "12.197", "n": "11", "i": 57043, "v": "अव्यक्तात्प्रसृतं ज्ञानं ततो बुद्धिस्ततो मनः । मनः श्रोत्रादिभिर्युक्तं शब्दादीन्साधु पश्यति ।।"},
{"c": "12.197", "n": "12", "i": 57044, "v": "यस्तांस्त्यजति शब्दादीन्सर्वाश्च व्यक्तयस्तथा । विमुञ्चत्याकृतिग्रामांस्तान्मुक्त्वामृतमश्नुते ।।"},
{"c": "12.197", "n": "13", "i": 57045, "v": "उद्यन्हि सविता यद्वत्सृजते रश्मिमण्डलम् । स एवास्तमुपागच्छंस्तदेवात्मनि यच्छति ।।"},
{"c": "12.197", "n": "14", "i": 57046, "v": "अन्तरात्मा तथा देहमाविश्येन्द्रियरश्मिभिः । प्राप्येन्द्रियगुणान्पञ्च सोऽस्तमावृत्य गच्छति ।।"},
{"c": "12.197", "n": "15", "i": 57047, "v": "प्रणीतं कर्मणा मार्गं नीयमानः पुनः पुनः । प्राप्नोत्ययं कर्मफलं प्रवृद्धं धर्ममात्मवान् ।।"},
{"c": "12.197", "n": "16", "i": 57048, "v": "विषया विनिवर्तन्ते निराहारस्य देहिनः । रसवर्जं रसोऽप्यस्य परं दृष्ट्वा निवर्तते ।।"},
{"c": "12.197", "n": "17", "i": 57049, "v": "बुद्धिः कर्मगुणैर्हीना यदा मनसि वर्तते । तदा संपद्यते ब्रह्म तत्रैव प्रलयं गतम् ।।"},
{"c": "12.197", "n": "18", "i": 57050, "v": "अस्पर्शनमशृण्वानमनास्वादमदर्शनम् । अघ्राणमवितर्कं च सत्त्वं प्रविशते परम् ।।"},
{"c": "12.197", "n": "19", "i": 57051, "v": "मनस्याकृतयो मग्ना मनस्त्वतिगतं मतिम् । मतिस्त्वतिगता ज्ञानं ज्ञानं त्वभिगतं परम् ।।"},
{"c": "12.197", "n": "20", "i": 57052, "v": "इन्द्रियैर्मनसः सिद्धिर्न बुद्धिं बुध्यते मनः । न बुद्धिर्बुध्यतेऽव्यक्तं सूक्ष्मस्त्वेतानि पश्यति ।।"},
{"c": "12.198", "t": "मनुरुवाच ।"},
{"c": "12.198", "n": "1", "i": 57053, "v": "ज्ञानं ज्ञेयाभिनिर्वृत्तं विद्धि ज्ञानगुणं मनः । प्रज्ञाकरणसंयुक्तं ततो बुद्धिः प्रवर्तते ।।"},
{"c": "12.198", "n": "2", "i": 57054, "v": "यदा कर्मगुणोपेता बुद्धिर्मनसि वर्तते । तदा प्रज्ञायते ब्रह्म ध्यानयोगसमाधिना ।।"},
{"c": "12.198", "n": "3", "i": 57055, "v": "सेयं गुणवती बुद्धिर्गुणेष्वेवाभिवर्तते । अवताराभिनिःस्रोतं गिरेः शृङ्गादिवोदकम् ।।"},
{"c": "12.198", "n": "4", "i": 57056, "v": "यदा निर्गुणमाप्नोति ध्यानं मनसि पूर्वजम् । तदा प्रज्ञायते ब्रह्म निकष्यं निकषे यथा ।।"},
{"c": "12.198", "n": "5", "i": 57057, "v": "मनस्त्वपहृतं बुद्धिमिन्द्रियार्थनिदर्शनम् । न समक्षं गुणावेक्षि निर्गुणस्य निदर्शनम् ।।"},
{"c": "12.198", "n": "6", "i": 57058, "v": "सर्वाण्येतानि संवार्य द्वाराणि मनसि स्थितः । मनस्येकाग्रतां कृत्वा तत्परं प्रतिपद्यते ।।"},
{"c": "12.198", "n": "7", "i": 57059, "v": "यथा महान्ति भूतानि निवर्तन्ते गुणक्षये । तथेन्द्रियाण्युपादाय बुद्धिर्मनसि वर्तते ।।"},
{"c": "12.198", "n": "8", "i": 57060, "v": "यदा मनसि सा बुद्धिर्वर्ततेऽन्तरचारिणी । व्यवसायगुणोपेता तदा संपद्यते मनः ।।"},
{"c": "12.198", "n": "9", "i": 57061, "v": "गुणवद्भिर्गुणोपेतं यदा ध्यानगुणं मनः । तदा सर्वगुणान्हित्वा निर्गुणं प्रतिपद्यते ।।"},
{"c": "12.198", "n": "10", "i": 57062, "v": "अव्यक्तस्येह विज्ञाने नास्ति तुल्यं निदर्शनम् । यत्र नास्ति पदन्यासः कस्तं विषयमाप्नुयात् ।।"},
{"c": "12.198", "n": "11", "i": 57063, "v": "तपसा चानुमानेन गुणैर्जात्या श्रुतेन च । निनीषेत्तत्परं ब्रह्म विशुद्धेनान्तरात्मना ।।"},
{"c": "12.198", "n": "12", "i": 57064, "v": "गुणहीनो हि तं मार्गं बहिः समनुवर्तते । गुणाभावात्प्रकृत्या च निस्तर्क्यं ज्ञेयसंमितम् ।।"},
{"c": "12.198", "n": "13", "i": 57065, "v": "नैर्गुण्याद्ब्रह्म चाप्नोति सगुणत्वान्निवर्तते । गुणप्रसारिणी बुद्धिर्हुताशन इवेन्धने ।।"},
{"c": "12.198", "n": "14", "i": 57066, "v": "यथा पञ्च विमुक्तानि इन्द्रियाणि स्वकर्मभिः । तथा तत्परमं ब्रह्म विमुक्तं प्रकृतेः परम् ।।"},
{"c": "12.198", "n": "15", "i": 57067, "v": "एवं प्रकृतितः सर्वे प्रभवन्ति शरीरिणः । निवर्तन्ते निवृत्तौ च सर्गं नैवोपयान्ति च ।।"},
{"c": "12.198", "n": "16", "i": 57068, "v": "पुरुषः प्रकृतिर्बुद्धिर्विशेषाश्चेन्द्रियाणि च । अहंकारोऽभिमानश्च संभूतो भूतसंज्ञकः ।।"},
{"c": "12.198", "n": "17", "i": 57069, "v": "एकस्याद्या प्रवृत्तिस्तु प्रधानात्संप्रवर्तते । द्वितीया मिथुनव्यक्तिमविशेषान्नियच्छति ।।"},
{"c": "12.198", "n": "18", "i": 57070, "v": "धर्मादुत्कृष्यते श्रेयस्तथाश्रेयोऽप्यधर्मतः । रागवान्प्रकृतिं ह्येति विरक्तो ज्ञानवान्भवेत् ।।"},
{"c": "12.199", "t": "मनुरुवाच ।"},
{"c": "12.199", "n": "1", "i": 57071, "v": "यदा ते पञ्चभिः पञ्च विमुक्ता मनसा सह । अथ तद्द्रक्ष्यसे ब्रह्म मणौ सूत्रमिवार्पितम् ।।"},
{"c": "12.199", "n": "2", "i": 57072, "v": "तदेव च यथा सूत्रं सुवर्णे वर्तते पुनः । मुक्तास्वथ प्रवालेषु मृन्मये राजते तथा ।।"},
{"c": "12.199", "n": "3", "i": 57073, "v": "तद्वद्गोषु मनुष्येषु तद्वद्धस्तिमृगादिषु । तद्वत्कीटपतंगेषु प्रसक्तात्मा स्वकर्मभिः ।।"},
{"c": "12.199", "n": "4", "i": 57074, "v": "येन येन शरीरेण यद्यत्कर्म करोत्ययम् । तेन तेन शरीरेण तत्तत्फलमुपाश्नुते ।।"},
{"c": "12.199", "n": "5", "i": 57075, "v": "यथा ह्येकरसा भूमिरोषध्यात्मानुसारिणी । तथा कर्मानुगा बुद्धिरन्तरात्मानुदर्शिनी ।।"},
{"c": "12.199", "n": "6", "i": 57076, "v": "ज्ञानपूर्वोद्भवा लिप्सा लिप्सापूर्वाभिसंधिता । अभिसंधिपूर्वकं कर्म कर्ममूलं ततः फलम् ।।"},
{"c": "12.199", "n": "7", "i": 57077, "v": "फलं कर्मात्मकं विद्यात्कर्म ज्ञेयात्मकं तथा । ज्ञेयं ज्ञानात्मकं विद्याज्ज्ञानं सदसदात्मकम् ।।"},
{"c": "12.199", "n": "8", "i": 57078, "v": "ज्ञानानां च फलानां च ज्ञेयानां कर्मणां तथा । क्षयान्ते तत्फलं दिव्यं ज्ञानं ज्ञेयप्रतिष्ठितम् ।।"},
{"c": "12.199", "n": "9", "i": 57079, "v": "महद्धि परमं भूतं युक्ताः पश्यन्ति योगिनः । अबुधास्तं न पश्यन्ति ह्यात्मस्था गुणबुद्धयः ।।"},
{"c": "12.199", "n": "10", "i": 57080, "v": "पृथिवीरूपतो रूपमपामिह महत्तरम् । अद्भ्यो महत्तरं तेजस्तेजसः पवनो महान् ।।"},
{"c": "12.199", "n": "11", "i": 57081, "v": "पवनाच्च महद्व्योम तस्मात्परतरं मनः । मनसो महती बुद्धिर्बुद्धेः कालो महान्स्मृतः ।।"},
{"c": "12.199", "n": "12", "i": 57082, "v": "कालात्स भगवान्विष्णुर्यस्य सर्वमिदं जगत् । नादिर्न मध्यं नैवान्तस्तस्य देवस्य विद्यते ।।"},
{"c": "12.199", "n": "13", "i": 57083, "v": "अनादित्वादमध्यत्वादनन्तत्वाच्च सोऽव्ययः । अत्येति सर्वदुःखानि दुःखं ह्यन्तवदुच्यते ।।"},
{"c": "12.199", "n": "14", "i": 57084, "v": "तद्ब्रह्म परमं प्रोक्तं तद्धाम परमं स्मृतम् । तद्गत्वा कालविषयाद्विमुक्ता मोक्षमाश्रिताः ।।"},
{"c": "12.199", "n": "15", "i": 57085, "v": "गुणैस्त्वेतैः प्रकाशन्ते निर्गुणत्वात्ततः परम् । निवृत्तिलक्षणो धर्मस्तथानन्त्याय कल्पते ।।"},
{"c": "12.199", "n": "16", "i": 57086, "v": "ऋचो यजूंषि सामानि शरीराणि व्यपाश्रिताः । जिह्वाग्रेषु प्रवर्तन्ते यत्नसाध्या विनाशिनः ।।"},
{"c": "12.199", "n": "17", "i": 57087, "v": "न चैवमिष्यते ब्रह्म शरीराश्रयसंभवम् । न यत्नसाध्यं तद्ब्रह्म नादिमध्यं न चान्तवत् ।।"},
{"c": "12.199", "n": "18", "i": 57088, "v": "ऋचामादिस्तथा साम्नां यजुषामादिरुच्यते । अन्तश्चादिमतां दृष्टो न चादिर्ब्रह्मणः स्मृतः ।।"},
{"c": "12.199", "n": "19", "i": 57089, "v": "अनादित्वादनन्तत्वात्तदनन्तमथाव्ययम् । अव्ययत्वाच्च निर्द्वंद्वं द्वंद्वाभावात्ततः परम् ।।"},
{"c": "12.199", "n": "20", "i": 57090, "v": "अदृष्टतोऽनुपायाच्चाप्यभिसंधेश्च कर्मणः । न तेन मर्त्याः पश्यन्ति येन गच्छन्ति तत्परम् ।।"},
{"c": "12.199", "n": "21", "i": 57091, "v": "विषयेषु च संसर्गाच्छाश्वतस्य च दर्शनात् । मनसा चान्यदाकाङ्क्षन्परं न प्रतिपद्यते ।।"},
{"c": "12.199", "n": "22", "i": 57092, "v": "गुणान्यदिह पश्यन्ति तदिच्छन्त्यपरे जनाः । परं नैवाभिकाङ्क्षन्ति निर्गुणत्वाद्गुणार्थिनः ।।"},
{"c": "12.199", "n": "23", "i": 57093, "v": "गुणैर्यस्त्ववरैर्युक्तः कथं विद्याद्गुणानिमान् । अनुमानाद्धि गन्तव्यं गुणैरवयवैः सह ।।"},
{"c": "12.199", "n": "24", "i": 57094, "v": "सूक्ष्मेण मनसा विद्मो वाचा वक्तुं न शक्नुमः । मनो हि मनसा ग्राह्यं दर्शनेन च दर्शनम् ।।"},
{"c": "12.199", "n": "25", "i": 57095, "v": "ज्ञानेन निर्मलीकृत्य बुद्धिं बुद्ध्या तथा मनः । मनसा चेन्द्रियग्राममनन्तं प्रतिपद्यते ।।"},
{"c": "12.199", "n": "26", "i": 57096, "v": "बुद्धिप्रहीणो मनसासमृद्ध;स्तथा निराशीर्गुणतामुपैति । परं त्यजन्तीह विलोभ्यमाना; हुताशनं वायुरिवेन्धनस्थम् ।।"},
{"c": "12.199", "n": "27", "i": 57097, "v": "गुणादाने विप्रयोगे च तेषां; मनः सदा बुद्धिपरावराभ्याम् । अनेनैव विधिना संप्रवृत्तो; गुणादाने ब्रह्मशरीरमेति ।।"},
{"c": "12.199", "n": "28", "i": 57098, "v": "अव्यक्तात्मा पुरुषोऽव्यक्तकर्मा; सोऽव्यक्तत्वं गच्छति ह्यन्तकाले । तैरेवायं चेन्द्रियैर्वर्धमानै;र्ग्लायद्भिर्वा वर्तते कर्मरूपः ।।"},
{"c": "12.199", "n": "29", "i": 57099, "v": "सर्वैरयं चेन्द्रियैः संप्रयुक्तो; देहः प्राप्तः पञ्चभूताश्रयः स्यात् । नासामर्थ्याद्गच्छति कर्मणेह; हीनस्तेन परमेणाव्ययेन ।।"},
{"c": "12.199", "n": "30", "i": 57100, "v": "पृथ्व्या नरः पश्यति नान्तमस्या; ह्यन्तश्चास्या भविता चेति विद्धि । परं नयन्तीह विलोभ्यमानं; यथा प्लवं वायुरिवार्णवस्थम् ।।"},
{"c": "12.199", "n": "31", "i": 57101, "v": "दिवाकरो गुणमुपलभ्य निर्गुणो; यथा भवेद्व्यपगतरश्मिमण्डलः । तथा ह्यसौ मुनिरिह निर्विशेषवा;न्स निर्गुणं प्रविशति ब्रह्म चाव्ययम् ।।"},
{"c": "12.199", "n": "32", "i": 57102, "v": "अनागतिं सुकृतिमतां परां गतिं; स्वयंभुवं प्रभवनिधानमव्ययम् । सनातनं यदमृतमव्ययं पदं; विचार्य तं शमममृतत्वमश्नुते ।।"},
{"c": "12.200", "t": "युधिष्ठिर उवाच ।"},
{"c": "12.200", "n": "1", "i": 57103, "v": "पितामह महाप्राज्ञ पुण्डरीकाक्षमच्युतम् । कर्तारमकृतं विष्णुं भूतानां प्रभवाप्ययम् ।।"},
{"c": "12.200", "n": "2", "i": 57104, "v": "नारायणं हृषीकेशं गोविन्दमपराजितम् । तत्त्वेन भरतश्रेष्ठ श्रोतुमिच्छामि केशवम् ।।"},
{"c": "12.200", "t": "भीष्म उवाच ।"},
{"c": "12.200", "n": "3", "i": 57105, "v": "श्रुतोऽयमर्थो रामस्य जामदग्न्यस्य जल्पतः । नारदस्य च देवर्षेः कृष्णद्वैपायनस्य च ।।"},
{"c": "12.200", "n": "4", "i": 57106, "v": "असितो देवलस्तात वाल्मीकिश्च महातपाः । मार्कण्डेयश्च गोविन्दे कथयत्यद्भुतं महत् ।।"},
{"c": "12.200", "n": "5", "i": 57107, "v": "केशवो भरतश्रेष्ठ भगवानीश्वरः प्रभुः । पुरुषः सर्वमित्येव श्रूयते बहुधा विभुः ।।"},
{"c": "12.200", "n": "6", "i": 57108, "v": "किं तु यानि विदुर्लोके ब्राह्मणाः शार्ङ्गधन्वनः । माहात्म्यानि महाबाहो शृणु तानि युधिष्ठिर ।।"},
{"c": "12.200", "n": "7", "i": 57109, "v": "यानि चाहुर्मनुष्येन्द्र ये पुराणविदो जनाः । अशेषेण हि गोविन्दे कीर्तयिष्यामि तान्यहम् ।।"},
{"c": "12.200", "n": "8", "i": 57110, "v": "महाभूतानि भूतात्मा महात्मा पुरुषोत्तमः । वायुर्ज्योतिस्तथा चापः खं गां चैवान्वकल्पयत् ।।"},
{"c": "12.200", "n": "9", "i": 57111, "v": "स दृष्ट्वा पृथिवीं चैव सर्वभूतेश्वरः प्रभुः । अप्स्वेव शयनं चक्रे महात्मा पुरुषोत्तमः ।।"},
{"c": "12.200", "n": "10", "i": 57112, "v": "सर्वतेजोमयस्तस्मिञ्शयानः शयने शुभे । सोऽग्रजं सर्वभूतानां संकर्षणमचिन्तयत् ।।"},
{"c": "12.200", "n": "11", "i": 57113, "v": "आश्रयं सर्वभूतानां मनसेति विशुश्रुम । स धारयति भूतात्मा उभे भूतभविष्यती ।।"},
{"c": "12.200", "n": "12", "i": 57114, "v": "ततस्तस्मिन्महाबाहो प्रादुर्भूते महात्मनि । भास्करप्रतिमं दिव्यं नाभ्यां पद्ममजायत ।।"},
{"c": "12.200", "n": "13", "i": 57115, "v": "स तत्र भगवान्देवः पुष्करे भासयन्दिशः । ब्रह्मा समभवत्तात सर्वभूतपितामहः ।।"},
{"c": "12.200", "n": "14", "i": 57116, "v": "तस्मिन्नपि महाबाहो प्रादुर्भूते महात्मनि । तमसः पूर्वजो जज्ञे मधुर्नाम महासुरः ।।"},
{"c": "12.200", "n": "15", "i": 57117, "v": "तमुग्रमुग्रकर्माणमुग्रां बुद्धिं समास्थितम् । ब्रह्मणोपचितिं कुर्वञ्जघान पुरुषोत्तमः ।।"},
{"c": "12.200", "n": "16", "i": 57118, "v": "तस्य तात वधात्सर्वे देवदानवमानवाः । मधुसूदनमित्याहुर्वृषभं सर्वसात्वताम् ।।"},
{"c": "12.200", "n": "17", "i": 57119, "v": "ब्रह्मा तु ससृजे पुत्रान्मानसान्दक्षसप्तमान् । मरीचिमत्र्यङ्गिरसौ पुलस्त्यं पुलहं क्रतुम् ।।"},
{"c": "12.200", "n": "18", "i": 57120, "v": "मरीचिः कश्यपं तात पुत्रं चासृजदग्रजम् । मानसं जनयामास तैजसं ब्रह्मसत्तमम् ।।"},
{"c": "12.200", "n": "19", "i": 57121, "v": "अङ्गुष्ठादसृजद्ब्रह्मा मरीचेरपि पूर्वजम् । सोऽभवद्भरतश्रेष्ठ दक्षो नाम प्रजापतिः ।।"},
{"c": "12.200", "n": "20", "i": 57122, "v": "तस्य पूर्वमजायन्त दश तिस्रश्च भारत । प्रजापतेर्दुहितरस्तासां ज्येष्ठाभवद्दितिः ।।"},
{"c": "12.200", "n": "21", "i": 57123, "v": "सर्वधर्मविशेषज्ञः पुण्यकीर्तिर्महायशाः । मारीचः कश्यपस्तात सर्वासामभवत्पतिः ।।"},
{"c": "12.200", "n": "22", "i": 57124, "v": "उत्पाद्य तु महाभागस्तासामवरजा दश । ददौ धर्माय धर्मज्ञो दक्ष एव प्रजापतिः ।।"},
{"c": "12.200", "n": "23", "i": 57125, "v": "धर्मस्य वसवः पुत्रा रुद्राश्चामिततेजसः । विश्वेदेवाश्च साध्याश्च मरुत्वन्तश्च भारत ।।"},
{"c": "12.200", "n": "24", "i": 57126, "v": "अपरास्तु यवीयस्यस्ताभ्योऽन्याः सप्तविंशतिः । सोमस्तासां महाभागः सर्वासामभवत्पतिः ।।"},
{"c": "12.200", "n": "25", "i": 57127, "v": "इतरास्तु व्यजायन्त गन्धर्वांस्तुरगान्द्विजान् । गाश्च किंपुरुषान्मत्स्यानौद्भिदांश्च वनस्पतीन् ।।"},
{"c": "12.200", "n": "26", "i": 57128, "v": "आदित्यानदितिर्जज्ञे देवश्रेष्ठान्महाबलान् । तेषां विष्णुर्वामनोऽभूद्गोविन्दश्चाभवत्प्रभुः ।।"},
{"c": "12.200", "n": "27", "i": 57129, "v": "तस्य विक्रमणादेव देवानां श्रीर्व्यवर्धत । दानवाश्च पराभूता दैतेयी चासुरी प्रजा ।।"},
{"c": "12.200", "n": "28", "i": 57130, "v": "विप्रचित्तिप्रधानांश्च दानवानसृजद्दनुः । दितिस्तु सर्वानसुरान्महासत्त्वान्व्यजायत ।।"},
{"c": "12.200", "n": "29", "i": 57131, "v": "अहोरात्रं च कालं च यथर्तु मधुसूदनः । पूर्वाह्णं चापराह्णं च सर्वमेवान्वकल्पयत् ।।"},
{"c": "12.200", "n": "30", "i": 57132, "v": "बुद्ध्यापः सोऽसृजन्मेघांस्तथा स्थावरजङ्गमान् । पृथिवीं सोऽसृजद्विश्वां सहितां भूरितेजसा ।।"},
{"c": "12.200", "n": "31", "i": 57133, "v": "ततः कृष्णो महाबाहुः पुनरेव युधिष्ठिर । ब्राह्मणानां शतं श्रेष्ठं मुखादसृजत प्रभुः ।।"},
{"c": "12.200", "n": "32", "i": 57134, "v": "बाहुभ्यां क्षत्रियशतं वैश्यानामूरुतः शतम् । पद्भ्यां शूद्रशतं चैव केशवो भरतर्षभ ।।"},
{"c": "12.200", "n": "33", "i": 57135, "v": "स एवं चतुरो वर्णान्समुत्पाद्य महायशाः । अध्यक्षं सर्वभूतानां धातारमकरोत्प्रभुः ।।"},
{"c": "12.200", "n": "34", "i": 57136, "v": "यावद्यावदभूच्छ्रद्धा देहं धारयितुं नृणाम् । तावत्तावदजीवंस्ते नासीद्यमकृतं भयम् ।।"},
{"c": "12.200", "n": "35", "i": 57137, "v": "न चैषां मैथुनो धर्मो बभूव भरतर्षभ । संकल्पादेव चैतेषामपत्यमुदपद्यत ।।"},
{"c": "12.200", "n": "36", "i": 57138, "v": "तत्र त्रेतायुगे काले संकल्पाज्जायते प्रजा । न ह्यभून्मैथुनो धर्मस्तेषामपि जनाधिप ।।"},
{"c": "12.200", "n": "37", "i": 57139, "v": "द्वापरे मैथुनो धर्मः प्रजानामभवन्नृप । तथा कलियुगे राजन्द्वंद्वमापेदिरे जनाः ।।"},
{"c": "12.200", "n": "38", "i": 57140, "v": "एष भूतपतिस्तात स्वध्यक्षश्च प्रकीर्तितः । निरध्यक्षांस्तु कौन्तेय कीर्तयिष्यामि तानपि ।।"},
{"c": "12.200", "n": "39", "i": 57141, "v": "दक्षिणापथजन्मानः सर्वे तलवरान्ध्रकाः । उत्साः पुलिन्दाः शबराश्चूचुपा मण्डपैः सह ।।"},
{"c": "12.200", "n": "40", "i": 57142, "v": "उत्तरापथजन्मानः कीर्तयिष्यामि तानपि । यौनकाम्बोजगान्धाराः किराता बर्बरैः सह ।।"},
{"c": "12.200", "n": "41", "i": 57143, "v": "एते पापकृतस्तात चरन्ति पृथिवीमिमाम् । श्वकाकबलगृध्राणां सधर्माणो नराधिप ।।"},
{"c": "12.200", "n": "42", "i": 57144, "v": "नैते कृतयुगे तात चरन्ति पृथिवीमिमाम् । त्रेताप्रभृति वर्तन्ते ते जना भरतर्षभ ।।"},
{"c": "12.200", "n": "43", "i": 57145, "v": "ततस्तस्मिन्महाघोरे संध्याकाले युगान्तिके । राजानः समसज्जन्त समासाद्येतरेतरम् ।।"},
{"c": "12.200", "n": "44", "i": 57146, "v": "एवमेष कुरुश्रेष्ठ प्रादुर्भावो महात्मनः । देवदेवर्षिराचष्ट नारदः सर्वलोकदृक् ।।"},
{"c": "12.200", "n": "45", "i": 57147, "v": "नारदोऽप्यथ कृष्णस्य परं मेने नराधिप । शाश्वतत्वं महाबाहो यथावद्भरतर्षभ ।।"},
{"c": "12.200", "n": "46", "i": 57148, "v": "एवमेष महाबाहुः केशवः सत्यविक्रमः । अचिन्त्यः पुण्डरीकाक्षो नैष केवलमानुषः ।।"},
{"c": "12.201", "t": "युधिष्ठिर उवाच ।"},
{"c": "12.201", "n": "1", "i": 57149, "v": "के पूर्वमासन्पतयः प्रजानां भरतर्षभ । के चर्षयो महाभागा दिक्षु प्रत्येकशः स्मृताः ।।"},
{"c": "12.201", "t": "भीष्म उवाच ।"},
{"c": "12.201", "n": "2", "i": 57150, "v": "श्रूयतां भरतश्रेष्ठ यन्मा त्वं परिपृच्छसि । प्रजानां पतयो ये स्म दिक्षु प्रत्येकशः स्मृताः ।।"},
{"c": "12.201", "n": "3", "i": 57151, "v": "एकः स्वयंभूर्भगवानाद्यो ब्रह्मा सनातनः । ब्रह्मणः सप्त पुत्रा वै महात्मानः स्वयंभुवः ।।"},
{"c": "12.201", "n": "4", "i": 57152, "v": "मरीचिरत्र्यङ्गिरसौ पुलस्त्यः पुलहः क्रतुः । वसिष्ठश्च महाभागः सदृशा वै स्वयंभुवा ।।"},
{"c": "12.201", "n": "5", "i": 57153, "v": "सप्त ब्रह्माण इत्येष पुराणे निश्चयो गतः । अत ऊर्ध्वं प्रवक्ष्यामि सर्वानेव प्रजापतीन् ।।"},
{"c": "12.201", "n": "6", "i": 57154, "v": "अत्रिवंशसमुत्पन्नो ब्रह्मयोनिः सनातनः । प्राचीनबर्हिर्भगवांस्तस्मात्प्राचेतसो दश ।।"},
{"c": "12.201", "n": "7", "i": 57155, "v": "दशानां तनयस्त्वेको दक्षो नाम प्रजापतिः । तस्य द्वे नामनी लोके दक्षः क इति चोच्यते ।।"},
{"c": "12.201", "n": "8", "i": 57156, "v": "मरीचेः कश्यपः पुत्रस्तस्य द्वे नामनी श्रुते । अरिष्टनेमिरित्येकं कश्यपेत्यपरं विदुः ।।"},
{"c": "12.201", "n": "9", "i": 57157, "v": "अङ्गश्चैवौरसः श्रीमान्राजा भौमश्च वीर्यवान् । सहस्रं यश्च दिव्यानां युगानां पर्युपासिता ।।"},
{"c": "12.201", "n": "10", "i": 57158, "v": "अर्यमा चैव भगवान्ये चान्ये तनया विभो । एते प्रदेशाः कथिता भुवनानां प्रभावनाः ।।"},
{"c": "12.201", "n": "11", "i": 57159, "v": "शशबिन्दोश्च भार्याणां सहस्राणि दशाच्युत । एकैकस्यां सहस्रं तु तनयानामभूत्तदा ।।"},
{"c": "12.201", "n": "12", "i": 57160, "v": "एवं शतसहस्राणां शतं तस्य महात्मनः । पुत्राणां न च ते कंचिदिच्छन्त्यन्यं प्रजापतिम् ।।"},
{"c": "12.201", "n": "13", "i": 57161, "v": "प्रजामाचक्षते विप्राः पौराणीं शाशबिन्दवीम् । स वृष्णिवंशप्रभवो महान्वंशः प्रजापतेः ।।"},
{"c": "12.201", "n": "14", "i": 57162, "v": "एते प्रजानां पतयः समुद्दिष्टा यशस्विनः । अतः परं प्रवक्ष्यामि देवांस्त्रिभुवनेश्वरान् ।।"},
{"c": "12.201", "n": "15", "i": 57163, "v": "भगोंऽशश्चार्यमा चैव मित्रोऽथ वरुणस्तथा । सविता चैव धाता च विवस्वांश्च महाबलः ।।"},
{"c": "12.201", "n": "16", "i": 57164, "v": "पूषा त्वष्टा तथैवेन्द्रो द्वादशो विष्णुरुच्यते । त एते द्वादशादित्याः कश्यपस्यात्मसंभवाः ।।"},
{"c": "12.201", "n": "17", "i": 57165, "v": "नासत्यश्चैव दस्रश्च स्मृतौ द्वावश्विनावपि । मार्ताण्डस्यात्मजावेतावष्टमस्य प्रजापतेः ।।"},
{"c": "12.201", "n": "18", "i": 57166, "v": "त्वष्टुश्चैवात्मजः श्रीमान्विश्वरूपो महायशाः । अजैकपादहिर्बुध्न्यो विरूपाक्षोऽथ रैवतः ।।"},
{"c": "12.201", "n": "19", "i": 57167, "v": "हरश्च बहुरूपश्च त्र्यम्बकश्च सुरेश्वरः । सावित्रश्च जयन्तश्च पिनाकी चापराजितः । पूर्वमेव महाभागा वसवोऽष्टौ प्रकीर्तिताः ।।"},
{"c": "12.201", "n": "20", "i": 57168, "v": "एत एवंविधा देवा मनोरेव प्रजापतेः । ते च पूर्वे सुराश्चेति द्विविधाः पितरः स्मृताः ।।"},
{"c": "12.201", "n": "21", "i": 57169, "v": "शीलरूपरतास्त्वन्ये तथान्ये सिद्धसाध्ययोः । ऋभवो मरुतश्चैव देवानां चोदिता गणाः ।।"},
{"c": "12.201", "n": "22", "i": 57170, "v": "एवमेते समाम्नाता विश्वेदेवास्तथाश्विनौ । आदित्याः क्षत्रियास्तेषां विशस्तु मरुतस्तथा ।।"},
{"c": "12.201", "n": "23", "i": 57171, "v": "अश्विनौ तु मतौ शूद्रौ तपस्युग्रे समाहितौ । स्मृतास्त्वङ्गिरसो देवा ब्राह्मणा इति निश्चयः । इत्येतत्सर्वदेवानां चातुर्वर्ण्यं प्रकीर्तितम् ।।"},
{"c": "12.201", "n": "24", "i": 57172, "v": "एतान्वै प्रातरुत्थाय देवान्यस्तु प्रकीर्तयेत् । स्वजादन्यकृताच्चैव सर्वपापात्प्रमुच्यते ।।"},
{"c": "12.201", "n": "25", "i": 57173, "v": "यवक्रीतोऽथ रैभ्यश्च अर्वावसुपरावसू । औशिजश्चैव कक्षीवान्नलश्चाङ्गिरसः सुताः ।।"},
{"c": "12.201", "n": "26", "i": 57174, "v": "ऋषेर्मेधातिथेः पुत्रः कण्वो बर्हिषदस्तथा । त्रैलोक्यभावनास्तात प्राच्यां सप्तर्षयस्तथा ।।"},
{"c": "12.201", "n": "27", "i": 57175, "v": "उन्मुचो विमुचश्चैव स्वस्त्यात्रेयश्च वीर्यवान् । प्रमुचश्चेध्मवाहश्च भगवांश्च दृढव्रतः ।।"},
{"c": "12.201", "n": "28", "i": 57176, "v": "मित्रावरुणयोः पुत्रस्तथागस्त्यः प्रतापवान् । एते ब्रह्मर्षयो नित्यमाश्रिता दक्षिणां दिशम् ।।"},
{"c": "12.201", "n": "29", "i": 57177, "v": "रुषद्गुः कवषो धौम्यः परिव्याधश्च वीर्यवान् । एकतश्च द्वितश्चैव त्रितश्चैव महर्षयः ।।"},
{"c": "12.201", "n": "30", "i": 57178, "v": "अत्रेः पुत्रश्च भगवांस्तथा सारस्वतः प्रभुः । एते नव महात्मानः पश्चिमामाश्रिता दिशम् ।।"},
{"c": "12.201", "n": "31", "i": 57179, "v": "आत्रेयश्च वसिष्ठश्च कश्यपश्च महानृषिः । गौतमः सभरद्वाजो विश्वामित्रोऽथ कौशिकः ।।"},
{"c": "12.201", "n": "32", "i": 57180, "v": "तथैव पुत्रो भगवानृचीकस्य महात्मनः । जमदग्निश्च सप्तैते उदीचीं दिशमाश्रिताः ।।"},
{"c": "12.201", "n": "33", "i": 57181, "v": "एते प्रतिदिशं सर्वे कीर्तितास्तिग्मतेजसः । साक्षिभूता महात्मानो भुवनानां प्रभावनाः ।।"},
{"c": "12.201", "n": "34", "i": 57182, "v": "एवमेते महात्मानः स्थिताः प्रत्येकशो दिशः । एतेषां कीर्तनं कृत्वा सर्वपापैः प्रमुच्यते ।।"},
{"c": "12.201", "n": "35", "i": 57183, "v": "यस्यां यस्यां दिशि ह्येते तां दिशं शरणं गतः । मुच्यते सर्वपापेभ्यः स्वस्तिमांश्च गृहान्व्रजेत् ।।"},
{"c": "12.202", "t": "युधिष्ठिर उवाच ।"},
{"c": "12.202", "n": "1", "i": 57184, "v": "पितामह महाप्राज्ञ युधि सत्यपराक्रम । श्रोतुमिच्छामि कार्त्स्न्येन कृष्णमव्ययमीश्वरम् ।।"},
{"c": "12.202", "n": "2", "i": 57185, "v": "यच्चास्य तेजः सुमहद्यच्च कर्म पुरातनम् । तन्मे सर्वं यथातत्त्वं प्रब्रूहि भरतर्षभ ।।"},
{"c": "12.202", "n": "3", "i": 57186, "v": "तिर्यग्योनिगतं रूपं कथं धारितवान्हरिः । केन कार्यविसर्गेण तन्मे ब्रूहि पितामह ।।"},
{"c": "12.202", "t": "भीष्म उवाच ।"},
{"c": "12.202", "n": "4", "i": 57187, "v": "पुराहं मृगयां यातो मार्कण्डेयाश्रमे स्थितः । तत्रापश्यं मुनिगणान्समासीनान्सहस्रशः ।।"},
{"c": "12.202", "n": "5", "i": 57188, "v": "ततस्ते मधुपर्केण पूजां चक्रुरथो मयि । प्रतिगृह्य च तां पूजां प्रत्यनन्दमृषीनहम् ।।"},
{"c": "12.202", "n": "6", "i": 57189, "v": "कथैषा कथिता तत्र कश्यपेन महर्षिणा । मनःप्रह्लादिनीं दिव्यां तामिहैकमनाः शृणु ।।"},
{"c": "12.202", "n": "7", "i": 57190, "v": "पुरा दानवमुख्या हि क्रोधलोभसमन्विताः । बलेन मत्ताः शतशो नरकाद्या महासुराः ।।"},
{"c": "12.202", "n": "8", "i": 57191, "v": "तथैव चान्ये बहवो दानवा युद्धदुर्मदाः । न सहन्ते स्म देवानां समृद्धिं तामनुत्तमाम् ।।"},
{"c": "12.202", "n": "9", "i": 57192, "v": "दानवैरर्द्यमानास्तु देवा देवर्षयस्तथा । न शर्म लेभिरे राजन्विशमानास्ततस्ततः ।।"},
{"c": "12.202", "n": "10", "i": 57193, "v": "पृथिवीं चार्तरूपां ते समपश्यन्दिवौकसः । दानवैरभिसंकीर्णां घोररूपैर्महाबलैः । भारार्तामपकृष्टां च दुःखितां संनिमज्जतीम् ।।"},
{"c": "12.202", "n": "11", "i": 57194, "v": "अथादितेयाः संत्रस्ता ब्रह्माणमिदमब्रुवन् । कथं शक्यामहे ब्रह्मन्दानवैरुपमर्दनम् ।।"},
{"c": "12.202", "n": "12", "i": 57195, "v": "स्वयंभूस्तानुवाचेदं निसृष्टोऽत्र विधिर्मया । ते वरेणाभिसंमत्ता बलेन च मदेन च ।।"},
{"c": "12.202", "n": "13", "i": 57196, "v": "नावभोत्स्यन्ति संमूढा विष्णुमव्यक्तदर्शनम् । वराहरूपिणं देवमधृष्यममरैरपि ।।"},
{"c": "12.202", "n": "14", "i": 57197, "v": "एष वेगेन गत्वा हि यत्र ते दानवाधमाः । अन्तर्भूमिगता घोरा निवसन्ति सहस्रशः । शमयिष्यति श्रुत्वा ते जहृषुः सुरसत्तमाः ।।"},
{"c": "12.202", "n": "15", "i": 57198, "v": "ततो विष्णुर्महातेजा वाराहं रूपमाश्रितः । अन्तर्भूमिं संप्रविश्य जगाम दितिजान्प्रति ।।"},
{"c": "12.202", "n": "16", "i": 57199, "v": "दृष्ट्वा च सहिताः सर्वे दैत्याः सत्त्वममानुषम् । प्रसह्य सहसा सर्वे संतस्थुः कालमोहिताः ।।"},
{"c": "12.202", "n": "17", "i": 57200, "v": "सर्वे च समभिद्रुत्य वराहं जगृहुः समम् । संक्रुद्धाश्च वराहं तं व्यकर्षन्त समन्ततः ।।"},
{"c": "12.202", "n": "18", "i": 57201, "v": "दानवेन्द्रा महाकाया महावीर्या बलोच्छ्रिताः । नाशक्नुवंश्च किंचित्ते तस्य कर्तुं तदा विभो ।।"},
{"c": "12.202", "n": "19", "i": 57202, "v": "ततोऽगमन्विस्मयं ते दानवेन्द्रा भयात्तदा । संशयं गतमात्मानं मेनिरे च सहस्रशः ।।"},
{"c": "12.202", "n": "20", "i": 57203, "v": "ततो देवादिदेवः स योगात्मा योगसारथिः । योगमास्थाय भगवांस्तदा भरतसत्तम ।।"},
{"c": "12.202", "n": "21", "i": 57204, "v": "विननाद महानादं क्षोभयन्दैत्यदानवान् । संनादिता येन लोकाः सर्वाश्चैव दिशो दश ।।"},
{"c": "12.202", "n": "22", "i": 57205, "v": "तेन संनादशब्देन लोकाः संक्षोभमागमन् । संभ्रान्ताश्च दिशः सर्वा देवाः शक्रपुरोगमाः ।।"},
{"c": "12.202", "n": "23", "i": 57206, "v": "निर्विचेष्टं जगच्चापि बभूवातिभृशं तदा । स्थावरं जङ्गमं चैव तेन नादेन मोहितम् ।।"},
{"c": "12.202", "n": "24", "i": 57207, "v": "ततस्ते दानवाः सर्वे तेन शब्देन भीषिताः । पेतुर्गतासवश्चैव विष्णुतेजोविमोहिताः ।।"},
{"c": "12.202", "n": "25", "i": 57208, "v": "रसातलगतांश्चैव वराहस्त्रिदशद्विषः । खुरैः संदारयामास मांसमेदोस्थिसंचयम् ।।"},
{"c": "12.202", "n": "26", "i": 57209, "v": "नादेन तेन महता सनातन इति स्मृतः । पद्मनाभो महायोगी भूताचार्यः स भूतराट् ।।"},
{"c": "12.202", "n": "27", "i": 57210, "v": "ततो देवगणाः सर्वे पितामहमुपाब्रुवन् । नादोऽयं कीदृशो देव नैनं विद्म वयं विभो । कोऽसौ हि कस्य वा नादो येन विह्वलितं जगत् ।।"},
{"c": "12.202", "n": "28", "i": 57211, "v": "एतस्मिन्नन्तरे विष्णुर्वाराहं रूपमास्थितः । उदतिष्ठन्महादेवः स्तूयमानो महर्षिभिः ।।"},
{"c": "12.202", "t": "पितामह उवाच ।"},
{"c": "12.202", "n": "29", "i": 57212, "v": "निहत्य दानवपतीन्महावर्ष्मा महाबलः । एष देवो महायोगी भूतात्मा भूतभावनः ।।"},
{"c": "12.202", "n": "30", "i": 57213, "v": "सर्वभूतेश्वरो योगी योनिरात्मा तथात्मनः । स्थिरीभवत कृष्णोऽयं सर्वपापप्रणाशनः ।।"},
{"c": "12.202", "n": "31", "i": 57214, "v": "कृत्वा कर्मातिसाध्वेतदशक्यममितप्रभः । समायातः स्वमात्मानं महाभागो महाद्युतिः । पद्मनाभो महायोगी भूतात्मा भूतभावनः ।।"},
{"c": "12.202", "n": "32", "i": 57215, "v": "न संतापो न भीः कार्या शोको वा सुरसत्तमाः । विधिरेष प्रभावश्च कालः संक्षयकारकः । लोकान्धारयतानेन नादो मुक्तो महात्मना ।।"},
{"c": "12.202", "n": "33", "i": 57216, "v": "स एव हि महाभागः सर्वलोकनमस्कृतः । अच्युतः पुण्डरीकाक्षः सर्वभूतसमुद्भवः ।।"},
{"c": "12.203", "t": "युधिष्ठिर उवाच ।"},
{"c": "12.203", "n": "1", "i": 57217, "v": "योगं मे परमं तात मोक्षस्य वद भारत । तमहं तत्त्वतो ज्ञातुमिच्छामि वदतां वर ।।"},
{"c": "12.203", "t": "भीष्म उवाच ।"},
{"c": "12.203", "n": "2", "i": 57218, "v": "अत्राप्युदाहरन्तीममितिहासं पुरातनम् । संवादं मोक्षसंयुक्तं शिष्यस्य गुरुणा सह ।।"},
{"c": "12.203", "n": "3", "i": 57219, "v": "कश्चिद्ब्राह्मणमासीनमाचार्यमृषिसत्तमम् । शिष्यः परममेधावी श्रेयोर्थी सुसमाहितः । चरणावुपसंगृह्य स्थितः प्राञ्जलिरब्रवीत् ।।"},
{"c": "12.203", "n": "4", "i": 57220, "v": "उपासनात्प्रसन्नोऽसि यदि वै भगवन्मम । संशयो मे महान्कश्चित्तन्मे व्याख्यातुमर्हसि ।।"},
{"c": "12.203", "n": "5", "i": 57221, "v": "कुतश्चाहं कुतश्च त्वं तत्सम्यग्ब्रूहि यत्परम् । कथं च सर्वभूतेषु समेषु द्विजसत्तम । सम्यग्वृत्ता निवर्तन्ते विपरीताः क्षयोदयाः ।।"},
{"c": "12.203", "n": "6", "i": 57222, "v": "वेदेषु चापि यद्वाक्यं लौकिकं व्यापकं च यत् । एतद्विद्वन्यथातत्त्वं सर्वं व्याख्यातुमर्हसि ।।"},
{"c": "12.203", "t": "गुरुरुवाच ।"},
{"c": "12.203", "n": "7", "i": 57223, "v": "शृणु शिष्य महाप्राज्ञ ब्रह्मगुह्यमिदं परम् । अध्यात्मं सर्वभूतानामागमानां च यद्वसु ।।"},
{"c": "12.203", "n": "8", "i": 57224, "v": "वासुदेवः सर्वमिदं विश्वस्य ब्रह्मणो मुखम् । सत्यं दानमथो यज्ञस्तितिक्षा दम आर्जवम् ।।"},
{"c": "12.203", "n": "9", "i": 57225, "v": "पुरुषं सनातनं विष्णुं यत्तद्वेदविदो विदुः । सर्गप्रलयकर्तारमव्यक्तं ब्रह्म शाश्वतम् । तदिदं ब्रह्म वार्ष्णेयमितिहासं शृणुष्व मे ।।"},
{"c": "12.203", "n": "10", "i": 57226, "v": "ब्राह्मणो ब्राह्मणैः श्राव्यो राजन्यः क्षत्रियैस्तथा । माहात्म्यं देवदेवस्य विष्णोरमिततेजसः । अर्हस्त्वमसि कल्याण वार्ष्णेयं शृणु यत्परम् ।।"},
{"c": "12.203", "n": "11", "i": 57227, "v": "कालचक्रमनाद्यन्तं भावाभावस्वलक्षणम् । त्रैलोक्यं सर्वभूतेषु चक्रवत्परिवर्तते ।।"},
{"c": "12.203", "n": "12", "i": 57228, "v": "यत्तदक्षरमव्यक्तममृतं ब्रह्म शाश्वतम् । वदन्ति पुरुषव्याघ्रं केशवं पुरुषर्षभम् ।।"},
{"c": "12.203", "n": "13", "i": 57229, "v": "पितॄन्देवानृषींश्चैव तथा वै यक्षदानवान् । नागासुरमनुष्यांश्च सृजते परमोऽव्ययः ।।"},
{"c": "12.203", "n": "14", "i": 57230, "v": "तथैव वेदशास्त्राणि लोकधर्मांश्च शाश्वतान् । प्रलये प्रकृतिं प्राप्य युगादौ सृजते प्रभुः ।।"},
{"c": "12.203", "n": "15", "i": 57231, "v": "यथर्तुष्वृतुलिङ्गानि नानारूपाणि पर्यये । दृश्यन्ते तानि तान्येव तथा ब्रह्माहरात्रिषु ।।"},
{"c": "12.203", "n": "16", "i": 57232, "v": "अथ यद्यद्यदा भावि कालयोगाद्युगादिषु । तत्तदुत्पद्यते ज्ञानं लोकयात्राविधानजम् ।।"},
{"c": "12.203", "n": "17", "i": 57233, "v": "युगान्तेऽन्तर्हितान्वेदान्सेतिहासान्महर्षयः । लेभिरे तपसा पूर्वमनुज्ञाताः स्वयंभुवा ।।"},
{"c": "12.203", "n": "18", "i": 57234, "v": "वेदविद्वेद भगवान्वेदाङ्गानि बृहस्पतिः । भार्गवो नीतिशास्त्रं च जगाद जगतो हितम् ।।"},
{"c": "12.203", "n": "19", "i": 57235, "v": "गान्धर्वं नारदो वेदं भरद्वाजो धनुर्ग्रहम् । देवर्षिचरितं गार्ग्यः कृष्णात्रेयश्चिकित्सितम् ।।"},
{"c": "12.203", "n": "20", "i": 57236, "v": "न्यायतन्त्राण्यनेकानि तैस्तैरुक्तानि वादिभिः । हेत्वागमसदाचारैर्यदुक्तं तदुपास्यते ।।"},
{"c": "12.203", "n": "21", "i": 57237, "v": "अनाद्यं यत्परं ब्रह्म न देवा नर्षयो विदुः । एकस्तद्वेद भगवान्धाता नारायणः प्रभुः ।।"},
{"c": "12.203", "n": "22", "i": 57238, "v": "नारायणादृषिगणास्तथा मुख्याः सुरासुराः । राजर्षयः पुराणाश्च परमं दुःखभेषजम् ।।"},
{"c": "12.203", "n": "23", "i": 57239, "v": "पुरुषाधिष्ठितं भावं प्रकृतिः सूयते सदा । हेतुयुक्तमतः सर्वं जगत्संपरिवर्तते ।।"},
{"c": "12.203", "n": "24", "i": 57240, "v": "दीपादन्ये यथा दीपाः प्रवर्तन्ते सहस्रशः । प्रकृतिः सृजते तद्वदानन्त्यान्नापचीयते ।।"},
{"c": "12.203", "n": "25", "i": 57241, "v": "अव्यक्तकर्मजा बुद्धिरहंकारं प्रसूयते । आकाशं चाप्यहंकाराद्वायुराकाशसंभवः ।।"},
{"c": "12.203", "n": "26", "i": 57242, "v": "वायोस्तेजस्ततश्चापस्त्वद्भ्यो हि वसुधोद्गता । मूलप्रकृतयोऽष्टौ ता जगदेतास्ववस्थितम् ।।"},
{"c": "12.203", "n": "27", "i": 57243, "v": "ज्ञानेन्द्रियाण्यतः पञ्च पञ्च कर्मेन्द्रियाण्यपि । विषयाः पञ्च चैकं च विकारे षोडशं मनः ।।"},
{"c": "12.203", "n": "28", "i": 57244, "v": "श्रोत्रं त्वक्चक्षुषी जिह्वा घ्राणं पञ्चेन्द्रियाण्यपि । पादौ पायुरुपस्थश्च हस्तौ वाक्कर्मणामपि ।।"},
{"c": "12.203", "n": "29", "i": 57245, "v": "शब्दः स्पर्शोऽथ रूपं च रसो गन्धस्तथैव च । विज्ञेयं व्यापकं चित्तं तेषु सर्वगतं मनः ।।"},
{"c": "12.203", "n": "30", "i": 57246, "v": "रसज्ञाने तु जिह्वेयं व्याहृते वाक्तथैव च । इन्द्रियैर्विविधैर्युक्तं सर्वं व्यस्तं मनस्तथा ।।"},
{"c": "12.203", "n": "31", "i": 57247, "v": "विद्यात्तु षोडशैतानि दैवतानि विभागशः । देहेषु ज्ञानकर्तारमुपासीनमुपासते ।।"},
{"c": "12.203", "n": "32", "i": 57248, "v": "तद्वत्सोमगुणा जिह्वा गन्धस्तु पृथिवीगुणः । श्रोत्रं शब्दगुणं चैव चक्षुरग्नेर्गुणस्तथा । स्पर्शं वायुगुणं विद्यात्सर्वभूतेषु सर्वदा ।।"},
{"c": "12.203", "n": "33", "i": 57249, "v": "मनः सत्त्वगुणं प्राहुः सत्त्वमव्यक्तजं तथा । सर्वभूतात्मभूतस्थं तस्माद्बुध्येत बुद्धिमान् ।।"},
{"c": "12.203", "n": "34", "i": 57250, "v": "एते भावा जगत्सर्वं वहन्ति सचराचरम् । श्रिता विरजसं देवं यमाहुः परमं पदम् ।।"},
{"c": "12.203", "n": "35", "i": 57251, "v": "नवद्वारं पुरं पुण्यमेतैर्भावैः समन्वितम् । व्याप्य शेते महानात्मा तस्मात्पुरुष उच्यते ।।"},
{"c": "12.203", "n": "36", "i": 57252, "v": "अजरः सोऽमरश्चैव व्यक्ताव्यक्तोपदेशवान् । व्यापकः सगुणः सूक्ष्मः सर्वभूतगुणाश्रयः ।।"},
{"c": "12.203", "n": "37", "i": 57253, "v": "यथा दीपः प्रकाशात्मा ह्रस्वो वा यदि वा महान् । ज्ञानात्मानं तथा विद्यात्पुरुषं सर्वजन्तुषु ।।"},
{"c": "12.203", "n": "38", "i": 57254, "v": "सोऽत्र वेदयते वेद्यं स शृणोति स पश्यति । कारणं तस्य देहोऽयं स कर्ता सर्वकर्मणाम् ।।"},
{"c": "12.203", "n": "39", "i": 57255, "v": "अग्निर्दारुगतो यद्वद्भिन्ने दारौ न दृश्यते । तथैवात्मा शरीरस्थो योगेनैवात्र दृश्यते ।।"},
{"c": "12.203", "n": "40", "i": 57256, "v": "नदीष्वापो यथा युक्ता यथा सूर्ये मरीचयः । संतन्वाना यथा यान्ति तथा देहाः शरीरिणाम् ।।"},
{"c": "12.203", "n": "41", "i": 57257, "v": "स्वप्नयोगे यथैवात्मा पञ्चेन्द्रियसमागतः । देहमुत्सृज्य वै याति तथैवात्रोपलभ्यते ।।"},
{"c": "12.203", "n": "42", "i": 57258, "v": "कर्मणा व्याप्यते पूर्वं कर्मणा चोपपद्यते । कर्मणा नीयतेऽन्यत्र स्वकृतेन बलीयसा ।।"},
{"c": "12.203", "n": "43", "i": 57259, "v": "स तु देहाद्यथा देहं त्यक्त्वान्यं प्रतिपद्यते । तथा तं संप्रवक्ष्यामि भूतग्रामं स्वकर्मजम् ।।"},
{"c": "12.204", "t": "गुरुरुवाच ।"},
{"c": "12.204", "n": "1", "i": 57260, "v": "चतुर्विधानि भूतानि स्थावराणि चराणि च । अव्यक्तप्रभवान्याहुरव्यक्तनिधनानि च । अव्यक्तनिधनं विद्यादव्यक्तात्मात्मकं मनः ।।"},
{"c": "12.204", "n": "2", "i": 57261, "v": "यथाश्वत्थकणीकायामन्तर्भूतो महाद्रुमः । निष्पन्नो दृश्यते व्यक्तमव्यक्तात्संभवस्तथा ।।"},
{"c": "12.204", "n": "3", "i": 57262, "v": "अभिद्रवत्ययस्कान्तमयो निश्चेतनावुभौ । स्वभावहेतुजा भावा यद्वदन्यदपीदृशम् ।।"},
{"c": "12.204", "n": "4", "i": 57263, "v": "तद्वदव्यक्तजा भावाः कर्तुः कारणलक्षणाः । अचेतनाश्चेतयितुः कारणादभिसंहिताः ।।"},
{"c": "12.204", "n": "5", "i": 57264, "v": "न भूः खं द्यौर्न भूतानि नर्षयो न सुरासुराः । नान्यदासीदृते जीवमासेदुर्न तु संहितम् ।।"},
{"c": "12.204", "n": "6", "i": 57265, "v": "सर्वनीत्या सर्वगतं मनोहेतु सलक्षणम् । अज्ञानकर्म निर्दिष्टमेतत्कारणलक्षणम् ।।"},
{"c": "12.204", "n": "7", "i": 57266, "v": "तत्कारणैर्हि संयुक्तं कार्यसंग्रहकारकम् । येनैतद्वर्तते चक्रमनादिनिधनं महत् ।।"},
{"c": "12.204", "n": "8", "i": 57267, "v": "अव्यक्तनाभं व्यक्तारं विकारपरिमण्डलम् । क्षेत्रज्ञाधिष्ठितं चक्रं स्निग्धाक्षं वर्तते ध्रुवम् ।।"},
{"c": "12.204", "n": "9", "i": 57268, "v": "स्निग्धत्वात्तिलवत्सर्वं चक्रेऽस्मिन्पीड्यते जगत् । तिलपीडैरिवाक्रम्य भोगैरज्ञानसंभवैः ।।"},
{"c": "12.204", "n": "10", "i": 57269, "v": "कर्म तत्कुरुते तर्षादहंकारपरिग्रहम् । कार्यकारणसंयोगे स हेतुरुपपादितः ।।"},
{"c": "12.204", "n": "11", "i": 57270, "v": "नात्येति कारणं कार्यं न कार्यं कारणं तथा । कार्याणां तूपकरणे कालो भवति हेतुमान् ।।"},
{"c": "12.204", "n": "12", "i": 57271, "v": "हेतुयुक्ताः प्रकृतयो विकाराश्च परस्परम् । अन्योन्यमभिवर्तन्ते पुरुषाधिष्ठिताः सदा ।।"},
{"c": "12.204", "n": "13", "i": 57272, "v": "सरजस्तामसैर्भावैश्च्युतो हेतुबलान्वितः । क्षेत्रज्ञमेवानुयाति पांसुर्वातेरितो यथा । न च तैः स्पृश्यते भावो न ते तेन महात्मना ।।"},
{"c": "12.204", "n": "14", "i": 57273, "v": "सरजस्कोऽरजस्कश्च स वै वायुर्यथा भवेत् । तथैतदन्तरं विद्यात्क्षेत्रक्षेत्रज्ञयोर्बुधः । अभ्यासात्स तथा युक्तो न गच्छेत्प्रकृतिं पुनः ।।"},
{"c": "12.204", "n": "15", "i": 57274, "v": "संदेहमेतमुत्पन्नमच्छिनद्भगवानृषिः । तथा वार्तां समीक्षेत कृतलक्षणसंमिताम् ।।"},
{"c": "12.204", "n": "16", "i": 57275, "v": "बीजान्यग्न्युपदग्धानि न रोहन्ति यथा पुनः । ज्ञानदग्धैस्तथा क्लेशैर्नात्मा संबध्यते पुनः ।।"},
{"c": "12.205", "t": "गुरुरुवाच ।"},
{"c": "12.205", "n": "1", "i": 57276, "v": "प्रवृत्तिलक्षणो धर्मो यथायमुपपद्यते । तेषां विज्ञाननिष्ठानामन्यत्तत्त्वं न रोचते ।।"},
{"c": "12.205", "n": "2", "i": 57277, "v": "दुर्लभा वेदविद्वांसो वेदोक्तेषु व्यवस्थिताः । प्रयोजनमतस्त्वत्र मार्गमिच्छन्ति संस्तुतम् ।।"},
{"c": "12.205", "n": "3", "i": 57278, "v": "सद्भिराचरितत्वात्तु वृत्तमेतदगर्हितम् । इयं सा बुद्धिरन्येयं यया याति परां गतिम् ।।"},
{"c": "12.205", "n": "4", "i": 57279, "v": "शरीरवानुपादत्ते मोहात्सर्वपरिग्रहान् । कामक्रोधादिभिर्भावैर्युक्तो राजसतामसैः ।।"},
{"c": "12.205", "n": "5", "i": 57280, "v": "नाशुद्धमाचरेत्तस्मादभीप्सन्देहयापनम् । कर्मणो विवरं कुर्वन्न लोकानाप्नुयाच्छुभान् ।।"},
{"c": "12.205", "n": "6", "i": 57281, "v": "लोहयुक्तं यथा हेम विपक्वं न विराजते । तथापक्वकषायाख्यं विज्ञानं न प्रकाशते ।।"},
{"c": "12.205", "n": "7", "i": 57282, "v": "यश्चाधर्मं चरेन्मोहात्कामलोभावनु प्लवन् । धर्म्यं पन्थानमाक्रम्य सानुबन्धो विनश्यति ।।"},
{"c": "12.205", "n": "8", "i": 57283, "v": "शब्दादीन्विषयांस्तस्मादसंरागादनुप्लवेत् । क्रोधहर्षौ विषादश्च जायन्ते हि परस्परम् ।।"},
{"c": "12.205", "n": "9", "i": 57284, "v": "पञ्चभूतात्मके देहे सत्त्वराजसतामसे । कमभिष्टुवते चायं कं वा क्रोशति किं वदेत् ।।"},
{"c": "12.205", "n": "10", "i": 57285, "v": "स्पर्शरूपरसाद्येषु सङ्गं गच्छन्ति बालिशाः । नावगच्छन्त्यविज्ञानादात्मजं पार्थिवं गुणम् ।।"},
{"c": "12.205", "n": "11", "i": 57286, "v": "मृन्मयं शरणं यद्वन्मृदैव परिलिप्यते । पार्थिवोऽयं तथा देहो मृद्विकारैर्विलिप्यते ।।"},
{"c": "12.205", "n": "12", "i": 57287, "v": "मधु तैलं पयः सर्पिर्मांसानि लवणं गुडः । धान्यानि फलमूलानि मृद्विकाराः सहाम्भसा ।।"},
{"c": "12.205", "n": "13", "i": 57288, "v": "यद्वत्कान्तारमातिष्ठन्नौत्सुक्यं समनुव्रजेत् । श्रमादाहारमादद्यादस्वाद्वपि हि यापनम् ।।"},
{"c": "12.205", "n": "14", "i": 57289, "v": "तद्वत्संसारकान्तारमातिष्ठञ्श्रमतत्परः । यात्रार्थमद्यादाहारं व्याधितो भेषजं यथा ।।"},
{"c": "12.205", "n": "15", "i": 57290, "v": "सत्यशौचार्जवत्यागैर्यशसा विक्रमेण च । क्षान्त्या धृत्या च बुद्ध्या च मनसा तपसैव च ।।"},
{"c": "12.205", "n": "16", "i": 57291, "v": "भावान्सर्वान्यथावृत्तान्संवसेत यथाक्रमम् । शान्तिमिच्छन्नदीनात्मा संयच्छेदिन्द्रियाणि च ।।"},
{"c": "12.205", "n": "17", "i": 57292, "v": "सत्त्वेन रजसा चैव तमसा चैव मोहिताः । चक्रवत्परिवर्तन्ते ह्यज्ञानाज्जन्तवो भृशम् ।।"},
{"c": "12.205", "n": "18", "i": 57293, "v": "तस्मात्सम्यक्परीक्षेत दोषानज्ञानसंभवान् । अज्ञानप्रभवं नित्यमहंकारं परित्यजेत् ।।"},
{"c": "12.205", "n": "19", "i": 57294, "v": "महाभूतानीन्द्रियाणि गुणाः सत्त्वं रजस्तमः । त्रैलोक्यं सेश्वरं सर्वमहंकारे प्रतिष्ठितम् ।।"},
{"c": "12.205", "n": "20", "i": 57295, "v": "यथेह नियतं कालो दर्शयत्यार्तवान्गुणान् । तद्वद्भूतेष्वहंकारं विद्याद्भूतप्रवर्तकम् ।।"},
{"c": "12.205", "n": "21", "i": 57296, "v": "संमोहकं तमो विद्यात्कृष्णमज्ञानसंभवम् । प्रीतिदुःखनिबद्धांश्च समस्तांस्त्रीनथो गुणान् । सत्त्वस्य रजसश्चैव तमसश्च निबोध तान् ।।"},
{"c": "12.205", "n": "22", "i": 57297, "v": "प्रमोहो हर्षजः प्रीतिरसंदेहो धृतिः स्मृतिः । एतान्सत्त्वगुणान्विद्यादिमान्राजसतामसान् ।।"},
{"c": "12.205", "n": "23", "i": 57298, "v": "कामक्रोधौ प्रमादश्च लोभमोहौ भयं क्लमः । विषादशोकावरतिर्मानदर्पावनार्यता ।।"},
{"c": "12.205", "n": "24", "i": 57299, "v": "दोषाणामेवमादीनां परीक्ष्य गुरुलाघवम् । विमृशेदात्मसंस्थानामेकैकमनुसंततम् ।।"},
{"c": "12.205", "t": "शिष्य उवाच ।"},
{"c": "12.205", "n": "25", "i": 57300, "v": "के दोषा मनसा त्यक्ताः के बुद्ध्या शिथिलीकृताः । के पुनः पुनरायान्ति के मोहादफला इव ।।"},
{"c": "12.205", "n": "26", "i": 57301, "v": "केषां बलाबलं बुद्ध्या हेतुभिर्विमृशेद्बुधः । एतत्सर्वं समाचक्ष्व यथा विद्यामहं प्रभो ।।"},
{"c": "12.205", "t": "गुरुरुवाच ।"},
{"c": "12.205", "n": "27", "i": 57302, "v": "दोषैर्मूलादवच्छिन्नैर्विशुद्धात्मा विमुच्यते । विनाशयति संभूतमयस्मयमयो यथा । तथाकृतात्मा सहजैर्दोषैर्नश्यति राजसैः ।।"},
{"c": "12.205", "n": "28", "i": 57303, "v": "राजसं तामसं चैव शुद्धात्माकर्मसंभवम् । तत्सर्वं देहिनां बीजं सर्वमात्मवतः समम् ।।"},
{"c": "12.205", "n": "29", "i": 57304, "v": "तस्मादात्मवता वर्ज्यं रजश्च तम एव च । रजस्तमोभ्यां निर्मुक्तं सत्त्वं निर्मलतामियात् ।।"},
{"c": "12.205", "n": "30", "i": 57305, "v": "अथ वा मन्त्रवद्ब्रूयुर्मांसादानां यजुष्कृतम् । हेतुः स एवानादाने शुद्धधर्मानुपालने ।।"},
{"c": "12.205", "n": "31", "i": 57306, "v": "रजसा धर्मयुक्तानि कार्याण्यपि समाप्नुयात् । अर्थयुक्तानि चात्यर्थं कामान्सर्वांश्च सेवते ।।"},
{"c": "12.205", "n": "32", "i": 57307, "v": "तमसा लोभयुक्तानि क्रोधजानि च सेवते । हिंसाविहाराभिरतस्तन्द्रीनिद्रासमन्वितः ।।"},
{"c": "12.205", "n": "33", "i": 57308, "v": "सत्त्वस्थः सात्त्विकान्भावाञ्शुद्धान्पश्यति संश्रितः । स देही विमलः श्रीमाञ्शुद्धो विद्यासमन्वितः ।।"},
{"c": "12.206", "t": "गुरुरुवाच ।"},
{"c": "12.206", "n": "1", "i": 57309, "v": "रजसा साध्यते मोहस्तमसा च नरर्षभ । क्रोधलोभौ भयं दर्प एतेषां साधनाच्छुचिः ।।"},
{"c": "12.206", "n": "2", "i": 57310, "v": "परमं परमात्मानं देवमक्षयमव्ययम् । विष्णुमव्यक्तसंस्थानं विशन्ते देवसत्तमम् ।।"},
{"c": "12.206", "n": "3", "i": 57311, "v": "तस्य मायाविदग्धाङ्गा ज्ञानभ्रष्टा निराशिषः । मानवा ज्ञानसंमोहात्ततः कामं प्रयान्ति वै ।।"},
{"c": "12.206", "n": "4", "i": 57312, "v": "कामात्क्रोधमवाप्याथ लोभमोहौ च मानवाः । मानदर्पादहंकारमहंकारात्ततः क्रियाः ।।"},
{"c": "12.206", "n": "5", "i": 57313, "v": "क्रियाभिः स्नेहसंबन्धः स्नेहाच्छोकमनन्तरम् । सुखदुःखसमारम्भाज्जन्माजन्मकृतक्षणाः ।।"},
{"c": "12.206", "n": "6", "i": 57314, "v": "जन्मतो गर्भवासं तु शुक्रशोणितसंभवम् । पुरीषमूत्रविक्लेदशोणितप्रभवाविलम् ।।"},
{"c": "12.206", "n": "7", "i": 57315, "v": "तृष्णाभिभूतस्तैर्बद्धस्तानेवाभिपरिप्लवन् । संसारतन्त्रवाहिन्यस्तत्र बुध्येत योषितः ।।"},
{"c": "12.206", "n": "8", "i": 57316, "v": "प्रकृत्या क्षेत्रभूतास्ता नराः क्षेत्रज्ञलक्षणाः । तस्मादेता विशेषेण नरोऽतीयुर्विपश्चितः ।।"},
{"c": "12.206", "n": "9", "i": 57317, "v": "कृत्या ह्येता घोररूपा मोहयन्त्यविचक्षणान् । रजस्यन्तर्हिता मूर्तिरिन्द्रियाणां सनातनी ।।"},
{"c": "12.206", "n": "10", "i": 57318, "v": "तस्मात्तर्षात्मकाद्रागाद्बीजाज्जायन्ति जन्तवः । स्वदेहजानस्वसंज्ञान्यद्वदङ्गात्कृमींस्त्यजेत् । स्वसंज्ञानस्वजांस्तद्वत्सुतसंज्ञान्कृमींस्त्यजेत् ।।"},
{"c": "12.206", "n": "11", "i": 57319, "v": "शुक्रतो रसतश्चैव स्नेहाज्जायन्ति जन्तवः । स्वभावात्कर्मयोगाद्वा तानुपेक्षेत बुद्धिमान् ।।"},
{"c": "12.206", "n": "12", "i": 57320, "v": "रजस्तमसि पर्यस्तं सत्त्वं तमसि संस्थितम् । ज्ञानाधिष्ठानमज्ञानं बुद्ध्यहंकारलक्षणम् ।।"},
{"c": "12.206", "n": "13", "i": 57321, "v": "तद्बीजं देहिनामाहुस्तद्बीजं जीवसंज्ञितम् । कर्मणा कालयुक्तेन संसारपरिवर्तकम् ।।"},
{"c": "12.206", "n": "14", "i": 57322, "v": "रमत्ययं यथा स्वप्ने मनसा देहवानिव । कर्मगर्भैर्गुणैर्देही गर्भे तदुपपद्यते ।।"},
{"c": "12.206", "n": "15", "i": 57323, "v": "कर्मणा बीजभूतेन चोद्यते यद्यदिन्द्रियम् । जायते तदहंकाराद्रागयुक्तेन चेतसा ।।"},
{"c": "12.206", "n": "16", "i": 57324, "v": "शब्दरागाच्छ्रोत्रमस्य जायते भावितात्मनः । रूपरागात्तथा चक्षुर्घ्राणं गन्धचिकीर्षया ।।"},
{"c": "12.206", "n": "17", "i": 57325, "v": "स्पर्शनेभ्यस्तथा वायुः प्राणापानव्यपाश्रयः । व्यानोदानौ समानश्च पञ्चधा देहयापना ।।"},
{"c": "12.206", "n": "18", "i": 57326, "v": "संजातैर्जायते गात्रैः कर्मजैर्ब्रह्मणा वृतः । दुःखाद्यन्तैर्दुःखमध्यैर्नरः शारीरमानसैः ।।"},
{"c": "12.206", "n": "19", "i": 57327, "v": "दुःखं विद्यादुपादानादभिमानाच्च वर्धते । त्यागात्तेभ्यो निरोधः स्यान्निरोधज्ञो विमुच्यते ।।"},
{"c": "12.206", "n": "20", "i": 57328, "v": "इन्द्रियाणां रजस्येव प्रभवप्रलयावुभौ । परीक्ष्य संचरेद्विद्वान्यथावच्छास्त्रचक्षुषा ।।"},
{"c": "12.206", "n": "21", "i": 57329, "v": "ज्ञानेन्द्रियाणीन्द्रियार्थान्नोपसर्पन्त्यतर्षुलम् । ज्ञातैश्च कारणैर्देही न देहं पुनरर्हति ।।"},
{"c": "12.207", "t": "गुरुरुवाच ।"},
{"c": "12.207", "n": "1", "i": 57330, "v": "अत्रोपायं प्रवक्ष्यामि यथावच्छास्त्रचक्षुषा । तद्विज्ञानाच्चरन्प्राज्ञः प्राप्नुयात्परमां गतिम् ।।"},
{"c": "12.207", "n": "2", "i": 57331, "v": "सर्वेषामेव भूतानां पुरुषः श्रेष्ठ उच्यते । पुरुषेभ्यो द्विजानाहुर्द्विजेभ्यो मन्त्रवादिनः ।।"},
{"c": "12.207", "n": "3", "i": 57332, "v": "सर्वभूतविशिष्टास्ते सर्वज्ञाः सर्वदर्शिनः । ब्राह्मणा वेदतत्त्वज्ञास्तत्त्वार्थगतिनिश्चयाः ।।"},
{"c": "12.207", "n": "4", "i": 57333, "v": "नेत्रहीनो यथा ह्येकः कृच्छ्राणि लभतेऽध्वनि । ज्ञानहीनस्तथा लोके तस्माज्ज्ञानविदोऽधिकाः ।।"},
{"c": "12.207", "n": "5", "i": 57334, "v": "तांस्तानुपासते धर्मान्धर्मकामा यथागमम् । न त्वेषामर्थसामान्यमन्तरेण गुणानिमान् ।।"},
{"c": "12.207", "n": "6", "i": 57335, "v": "वाग्देहमनसां शौचं क्षमा सत्यं धृतिः स्मृतिः । सर्वधर्मेषु धर्मज्ञा ज्ञापयन्ति गुणानिमान् ।।"},
{"c": "12.207", "n": "7", "i": 57336, "v": "यदिदं ब्रह्मणो रूपं ब्रह्मचर्यमिति स्मृतम् । परं तत्सर्वभूतेभ्यस्तेन यान्ति परां गतिम् ।।"},
{"c": "12.207", "n": "8", "i": 57337, "v": "लिङ्गसंयोगहीनं यच्छरीरस्पर्शवर्जितम् । श्रोत्रेण श्रवणं चैव चक्षुषा चैव दर्शनम् ।।"},
{"c": "12.207", "n": "9", "i": 57338, "v": "जिह्वया रसनं यच्च तदेव परिवर्जितम् । बुद्ध्या च व्यवसायेन ब्रह्मचर्यमकल्मषम् ।।"},
{"c": "12.207", "n": "10", "i": 57339, "v": "सम्यग्वृत्तिर्ब्रह्मलोकं प्राप्नुयान्मध्यमः सुरान् । द्विजाग्र्यो जायते विद्वान्कन्यसीं वृत्तिमास्थितः ।।"},
{"c": "12.207", "n": "11", "i": 57340, "v": "सुदुष्करं ब्रह्मचर्यमुपायं तत्र मे शृणु । संप्रवृत्तमुदीर्णं च निगृह्णीयाद्द्विजो मनः ।।"},
{"c": "12.207", "n": "12", "i": 57341, "v": "योषितां न कथाः श्राव्या न निरीक्ष्या निरम्बराः । कदाचिद्दर्शनादासां दुर्बलानाविशेद्रजः ।।"},
{"c": "12.207", "n": "13", "i": 57342, "v": "रागोत्पत्तौ चरेत्कृच्छ्रमह्नस्त्रिः प्रविशेदपः । मग्नः स्वप्ने च मनसा त्रिर्जपेदघमर्षणम् ।।"},
{"c": "12.207", "n": "14", "i": 57343, "v": "पाप्मानं निर्दहेदेवमन्तर्भूतं रजोमयम् । ज्ञानयुक्तेन मनसा संततेन विचक्षणः ।।"},
{"c": "12.207", "n": "15", "i": 57344, "v": "कुणपामेध्यसंयुक्तं यद्वदच्छिद्रबन्धनम् । तद्वद्देहगतं विद्यादात्मानं देहबन्धनम् ।।"},
{"c": "12.207", "n": "16", "i": 57345, "v": "वातपित्तकफान्रक्तं त्वङ्मांसं स्नायुमस्थि च । मज्जां चैव सिराजालैस्तर्पयन्ति रसा नृणाम् ।।"},
{"c": "12.207", "n": "17", "i": 57346, "v": "दश विद्याद्धमन्योऽत्र पञ्चेन्द्रियगुणावहाः । याभिः सूक्ष्माः प्रतायन्ते धमन्योऽन्याः सहस्रशः ।।"},
{"c": "12.207", "n": "18", "i": 57347, "v": "एवमेताः सिरानद्यो रसोदा देहसागरम् । तर्पयन्ति यथाकालमापगा इव सागरम् ।।"},
{"c": "12.207", "n": "19", "i": 57348, "v": "मध्ये च हृदयस्यैका सिरा त्वत्र मनोवहा । शुक्रं संकल्पजं नॄणां सर्वगात्रैर्विमुञ्चति ।।"},
{"c": "12.207", "n": "20", "i": 57349, "v": "सर्वगात्रप्रतायिन्यस्तस्या ह्यनुगताः सिराः । नेत्रयोः प्रतिपद्यन्ते वहन्त्यस्तैजसं गुणम् ।।"},
{"c": "12.207", "n": "21", "i": 57350, "v": "पयस्यन्तर्हितं सर्पिर्यद्वन्निर्मथ्यते खजैः । शुक्रं निर्मथ्यते तद्वद्देहसंकल्पजैः खजैः ।।"},
{"c": "12.207", "n": "22", "i": 57351, "v": "स्वप्नेऽप्येवं यथाभ्येति मनःसंकल्पजं रजः । शुक्रमस्पर्शजं देहात्सृजन्त्यस्य मनोवहा ।।"},
{"c": "12.207", "n": "23", "i": 57352, "v": "महर्षिर्भगवानत्रिर्वेद तच्छुक्रसंभवम् । त्रिबीजमिन्द्रदैवत्यं तस्मादिन्द्रियमुच्यते ।।"},
{"c": "12.207", "n": "24", "i": 57353, "v": "ये वै शुक्रगतिं विद्युर्भूतसंकरकारिकाम् । विरागा दग्धदोषास्ते नाप्नुयुर्देहसंभवम् ।।"},
{"c": "12.207", "n": "25", "i": 57354, "v": "गुणानां साम्यमागम्य मनसैव मनोवहम् । देहकर्म नुदन्प्राणानन्तकाले विमुच्यते ।।"},
{"c": "12.207", "n": "26", "i": 57355, "v": "भविता मनसो ज्ञानं मन एव प्रतायते । ज्योतिष्मद्विरजो दिव्यमत्र सिद्धं महात्मनाम् ।।"},
{"c": "12.207", "n": "27", "i": 57356, "v": "तस्मात्तदविघाताय कर्म कुर्यादकल्मषम् । रजस्तमश्च हित्वेह न तिर्यग्गतिमाप्नुयात् ।।"},
{"c": "12.207", "n": "28", "i": 57357, "v": "तरुणाधिगतं ज्ञानं जरादुर्बलतां गतम् । परिपक्वबुद्धिः कालेन आदत्ते मानसं बलम् ।।"},
{"c": "12.207", "n": "29", "i": 57358, "v": "सुदुर्गमिव पन्थानमतीत्य गुणबन्धनम् । यदा पश्येत्तदा दोषानतीत्यामृतमश्नुते ।।"},
{"c": "12.208", "t": "गुरुरुवाच ।"},
{"c": "12.208", "n": "1", "i": 57359, "v": "दुरन्तेष्विन्द्रियार्थेषु सक्ताः सीदन्ति जन्तवः । ये त्वसक्ता महात्मानस्ते यान्ति परमां गतिम् ।।"},
{"c": "12.208", "n": "2", "i": 57360, "v": "जन्ममृत्युजरादुःखैर्व्याधिभिर्मनसः क्लमैः । दृष्ट्वेमं संततं लोकं घटेन्मोक्षाय बुद्धिमान् ।।"},
{"c": "12.208", "n": "3", "i": 57361, "v": "वाङ्मनोभ्यां शरीरेण शुचिः स्यादनहंकृतः । प्रशान्तो ज्ञानवान्भिक्षुर्निरपेक्षश्चरेत्सुखम् ।।"},
{"c": "12.208", "n": "4", "i": 57362, "v": "अथ वा मनसः सङ्गं पश्येद्भूतानुकम्पया । अत्राप्युपेक्षां कुर्वीत ज्ञात्वा कर्मफलं जगत् ।।"},
{"c": "12.208", "n": "5", "i": 57363, "v": "यत्कृतं प्राक्शुभं कर्म पापं वा तदुपाश्नुते । तस्माच्छुभानि कर्माणि कुर्याद्वाग्बुद्धिकर्मभिः ।।"},
{"c": "12.208", "n": "6", "i": 57364, "v": "अहिंसा सत्यवचनं सर्वभूतेषु चार्जवम् । क्षमा चैवाप्रमादश्च यस्यैते स सुखी भवेत् ।।"},
{"c": "12.208", "n": "7", "i": 57365, "v": "यश्चैनं परमं धर्मं सर्वभूतसुखावहम् । दुःखान्निःसरणं वेद स तत्त्वज्ञः सुखी भवेत् ।।"},
{"c": "12.208", "n": "8", "i": 57366, "v": "तस्मात्समाहितं बुद्ध्या मनो भूतेषु धारयेत् । नापध्यायेन्न स्पृहयेन्नाबद्धं चिन्तयेदसत् ।।"},
{"c": "12.208", "n": "9", "i": 57367, "v": "अवाग्योगप्रयोगेण मनोज्ञं संप्रवर्तते । विवक्षता वा सद्वाक्यं धर्मं सूक्ष्ममवेक्षता । सत्यां वाचमहिंस्रां च वदेदनपवादिनीम् ।।"},
{"c": "12.208", "n": "10", "i": 57368, "v": "कल्कापेतामपरुषामनृशंसामपैशुनाम् । ईदृगल्पं च वक्तव्यमविक्षिप्तेन चेतसा ।।"},
{"c": "12.208", "n": "11", "i": 57369, "v": "वाक्प्रबुद्धो हि संरागाद्विरागाद्व्याहरेद्यदि । बुद्ध्या ह्यनिगृहीतेन मनसा कर्म तामसम् । रजोभूतैर्हि करणैः कर्मणा प्रतिपद्यते ।।"},
{"c": "12.208", "n": "12", "i": 57370, "v": "स दुःखं प्राप्य लोकेऽस्मिन्नरकायोपपद्यते । तस्मान्मनोवाक्शरीरैराचरेद्धैर्यमात्मनः ।।"},
{"c": "12.208", "n": "13", "i": 57371, "v": "प्रकीर्णमेषभारो हि यद्वद्धार्येत दस्युभिः । प्रतिलोमां दिशं बुद्ध्वा संसारमबुधास्तथा ।।"},
{"c": "12.208", "n": "14", "i": 57372, "v": "तानेव च यथा दस्यून्क्षिप्त्वा गच्छेच्छिवां दिशम् । तथा रजस्तमःकर्माण्युत्सृज्य प्राप्नुयात्सुखम् ।।"},
{"c": "12.208", "n": "15", "i": 57373, "v": "निःसंदिग्धमनीहो वै मुक्तः सर्वपरिग्रहैः । विविक्तचारी लघ्वाशी तपस्वी नियतेन्द्रियः ।।"},
{"c": "12.208", "n": "16", "i": 57374, "v": "ज्ञानदग्धपरिक्लेशः प्रयोगरतिरात्मवान् । निष्प्रचारेण मनसा परं तदधिगच्छति ।।"},
{"c": "12.208", "n": "17", "i": 57375, "v": "धृतिमानात्मवान्बुद्धिं निगृह्णीयादसंशयम् । मनो बुद्ध्या निगृह्णीयाद्विषयान्मनसात्मनः ।।"},
{"c": "12.208", "n": "18", "i": 57376, "v": "निगृहीतेन्द्रियस्यास्य कुर्वाणस्य मनो वशे । देवतास्ताः प्रकाशन्ते हृष्टा यान्ति तमीश्वरम् ।।"},
{"c": "12.208", "n": "19", "i": 57377, "v": "ताभिः संसक्तमनसो ब्रह्मवत्संप्रकाशते । एतैश्चापगतैः सर्वैर्ब्रह्मभूयाय कल्पते ।।"},
{"c": "12.208", "n": "20", "i": 57378, "v": "अथ वा न प्रवर्तेत योगतन्त्रैरुपक्रमेत् । येन तन्त्रमयं तन्त्रं वृत्तिः स्यात्तत्तदाचरेत् ।।"},
{"c": "12.208", "n": "21", "i": 57379, "v": "कणपिण्याककुल्माषशाकयावकसक्तवः । तथा मूलफलं भैक्षं पर्यायेणोपयोजयेत् ।।"},
{"c": "12.208", "n": "22", "i": 57380, "v": "आहारं नियतं चैव देशे काले च सात्त्विकम् । तत्परीक्ष्यानुवर्तेत यत्प्रवृत्त्यनुवर्तकम् ।।"},
{"c": "12.208", "n": "23", "i": 57381, "v": "प्रवृत्तं नोपरुन्धेत शनैरग्निमिवेन्धयेत् । ज्ञानेन्धितं ततो ज्ञानमर्कवत्संप्रकाशते ।।"},
{"c": "12.208", "n": "24", "i": 57382, "v": "ज्ञानाधिष्ठानमज्ञानं त्रीँल्लोकानधितिष्ठति । विज्ञानानुगतं ज्ञानमज्ञानादपकृष्यते ।।"},
{"c": "12.208", "n": "25", "i": 57383, "v": "पृथक्त्वात्संप्रयोगाच्च नासूयुर्वेद शाश्वतम् । स तयोरपवर्गज्ञो वीतरागो विमुच्यते ।।"},
{"c": "12.208", "n": "26", "i": 57384, "v": "वयोतीतो जरामृत्यू जित्वा ब्रह्म सनातनम् । अमृतं तदवाप्नोति यत्तदक्षरमव्ययम् ।।"},
{"c": "12.209", "t": "गुरुरुवाच ।"},
{"c": "12.209", "n": "1", "i": 57385, "v": "निष्कल्मषं ब्रह्मचर्यमिच्छता चरितुं सदा । निद्रा सर्वात्मना त्याज्या स्वप्नदोषानवेक्षता ।।"},
{"c": "12.209", "n": "2", "i": 57386, "v": "स्वप्ने हि रजसा देही तमसा चाभिभूयते । देहान्तरमिवापन्नश्चरत्यपगतस्मृतिः ।।"},
{"c": "12.209", "n": "3", "i": 57387, "v": "ज्ञानाभ्यासाज्जागरतो जिज्ञासार्थमनन्तरम् । विज्ञानाभिनिवेशात्तु जागरत्यनिशं सदा ।।"},
{"c": "12.209", "n": "4", "i": 57388, "v": "अत्राह को न्वयं भावः स्वप्ने विषयवानिव । प्रलीनैरिन्द्रियैर्देही वर्तते देहवानिव ।।"},
{"c": "12.209", "n": "5", "i": 57389, "v": "अत्रोच्यते यथा ह्येतद्वेद योगेश्वरो हरिः । तथैतदुपपन्नार्थं वर्णयन्ति महर्षयः ।।"},
{"c": "12.209", "n": "6", "i": 57390, "v": "इन्द्रियाणां श्रमात्स्वप्नमाहुः सर्वगतं बुधाः । मनसस्तु प्रलीनत्वात्तत्तदाहुर्निदर्शनम् ।।"},
{"c": "12.209", "n": "7", "i": 57391, "v": "कार्यव्यासक्तमनसः संकल्पो जाग्रतो ह्यपि । यद्वन्मनोरथैश्वर्यं स्वप्ने तद्वन्मनोगतम् ।।"},
{"c": "12.209", "n": "8", "i": 57392, "v": "संसाराणामसंख्यानां कामात्मा तदवाप्नुयात् । मनस्यन्तर्हितं सर्वं वेद सोत्तमपूरुषः ।।"},
{"c": "12.209", "n": "9", "i": 57393, "v": "गुणानामपि यद्यत्तत्कर्म जानात्युपस्थितम् । तत्तच्छंसन्ति भूतानि मनो यद्भावितं यथा ।।"},
{"c": "12.209", "n": "10", "i": 57394, "v": "ततस्तमुपवर्तन्ते गुणा राजसतामसाः । सात्त्विको वा यथायोगमानन्तर्यफलोदयः ।।"},
{"c": "12.209", "n": "11", "i": 57395, "v": "ततः पश्यत्यसंबद्धान्वातपित्तकफोत्तरान् । रजस्तमोभवैर्भावैस्तदप्याहुर्दुरन्वयम् ।।"},
{"c": "12.209", "n": "12", "i": 57396, "v": "प्रसन्नैरिन्द्रियैर्यद्यत्संकल्पयति मानसम् । तत्तत्स्वप्नेऽप्युपरते मनोदृष्टिर्निरीक्षते ।।"},
{"c": "12.209", "n": "13", "i": 57397, "v": "व्यापकं सर्वभूतेषु वर्ततेऽप्रतिघं मनः । मनस्यन्तर्हितं द्वारं देहमास्थाय मानसम् ।।"},
{"c": "12.209", "n": "14", "i": 57398, "v": "यत्तत्सदसदव्यक्तं स्वपित्यस्मिन्निदर्शनम् । सर्वभूतात्मभूतस्थं तदध्यात्मगुणं विदुः ।।"},
{"c": "12.209", "n": "15", "i": 57399, "v": "लिप्सेत मनसा यश्च संकल्पादैश्वरं गुणम् । आत्मप्रभावात्तं विद्यात्सर्वा ह्यात्मनि देवताः ।।"},
{"c": "12.209", "n": "16", "i": 57400, "v": "एवं हि तपसा युक्तमर्कवत्तमसः परम् । त्रैलोक्यप्रकृतिर्देही तपसा तं महेश्वरम् ।।"},
{"c": "12.209", "n": "17", "i": 57401, "v": "तपो ह्यधिष्ठितं देवैस्तपोघ्नमसुरैस्तमः । एतद्देवासुरैर्गुप्तं तदाहुर्ज्ञानलक्षणम् ।।"},
{"c": "12.209", "n": "18", "i": 57402, "v": "सत्त्वं रजस्तमश्चेति देवासुरगुणान्विदुः । सत्त्वं देवगुणं विद्यादितरावासुरौ गुणौ ।।"},
{"c": "12.209", "n": "19", "i": 57403, "v": "ब्रह्म तत्परमं वेद्यममृतं ज्योतिरक्षरम् । ये विदुर्भावितात्मानस्ते यान्ति परमां गतिम् ।।"},
{"c": "12.209", "n": "20", "i": 57404, "v": "हेतुमच्छक्यमाख्यातुमेतावज्ज्ञानचक्षुषा । प्रत्याहारेण वा शक्यमव्यक्तं ब्रह्म वेदितुम् ।।"},
{"c": "12.210", "t": "गुरुरुवाच ।"},
{"c": "12.210", "n": "1", "i": 57405, "v": "न स वेद परं धर्मं यो न वेद चतुष्टयम् । व्यक्ताव्यक्ते च यत्तत्त्वं संप्राप्तं परमर्षिणा ।।"},
{"c": "12.210", "n": "2", "i": 57406, "v": "व्यक्तं मृत्युमुखं विद्यादव्यक्तममृतं पदम् । प्रवृत्तिलक्षणं धर्ममृषिर्नारायणोऽब्रवीत् ।।"},
{"c": "12.210", "n": "3", "i": 57407, "v": "अत्रैवावस्थितं सर्वं त्रैलोक्यं सचराचरम् । निवृत्तिलक्षणं धर्ममव्यक्तं ब्रह्म शाश्वतम् ।।"},
{"c": "12.210", "n": "4", "i": 57408, "v": "प्रवृत्तिलक्षणं धर्मं प्रजापतिरथाब्रवीत् । प्रवृत्तिः पुनरावृत्तिर्निवृत्तिः परमा गतिः ।।"},
{"c": "12.210", "n": "5", "i": 57409, "v": "तां गतिं परमामेति निवृत्तिपरमो मुनिः । ज्ञानतत्त्वपरो नित्यं शुभाशुभनिदर्शकः ।।"},
{"c": "12.210", "n": "6", "i": 57410, "v": "तदेवमेतौ विज्ञेयावव्यक्तपुरुषावुभौ । अव्यक्तपुरुषाभ्यां तु यत्स्यादन्यन्महत्तरम् ।।"},
{"c": "12.210", "n": "7", "i": 57411, "v": "तं विशेषमवेक्षेत विशेषेण विचक्षणः । अनाद्यन्तावुभावेतावलिङ्गौ चाप्युभावपि ।।"},
{"c": "12.210", "n": "8", "i": 57412, "v": "उभौ नित्यौ सूक्ष्मतरौ महद्भ्यश्च महत्तरौ । सामान्यमेतदुभयोरेवं ह्यन्यद्विशेषणम् ।।"},
{"c": "12.210", "n": "9", "i": 57413, "v": "प्रकृत्या सर्गधर्मिण्या तथा त्रिविधसत्त्वया । विपरीतमतो विद्यात्क्षेत्रज्ञस्य च लक्षणम् ।।"},
{"c": "12.210", "n": "10", "i": 57414, "v": "प्रकृतेश्च विकाराणां द्रष्टारमगुणान्वितम् । अग्राह्यौ पुरुषावेतावलिङ्गत्वादसंहितौ ।।"},
{"c": "12.210", "n": "11", "i": 57415, "v": "संयोगलक्षणोत्पत्तिः कर्मजा गृह्यते यया । करणैः कर्मनिर्वृत्तैः कर्ता यद्यद्विचेष्टते । कीर्त्यते शब्दसंज्ञाभिः कोऽहमेषोऽप्यसाविति ।।"},
{"c": "12.210", "n": "12", "i": 57416, "v": "उष्णीषवान्यथा वस्त्रैस्त्रिभिर्भवति संवृतः । संवृतोऽयं तथा देही सत्त्वराजसतामसैः ।।"},
{"c": "12.210", "n": "13", "i": 57417, "v": "तस्माच्चतुष्टयं वेद्यमेतैर्हेतुभिराचितम् । यथासंज्ञो ह्ययं सम्यगन्तकाले न मुह्यति ।।"},
{"c": "12.210", "n": "14", "i": 57418, "v": "श्रियं दिव्यामभिप्रेप्सुर्ब्रह्म वाङ्मनसा शुचिः । शारीरैर्नियमैरुग्रैश्चरेन्निष्कल्मषं तपः ।।"},
{"c": "12.210", "n": "15", "i": 57419, "v": "त्रैलोक्यं तपसा व्याप्तमन्तर्भूतेन भास्वता । सूर्यश्च चन्द्रमाश्चैव भासतस्तपसा दिवि ।।"},
{"c": "12.210", "n": "16", "i": 57420, "v": "प्रतापस्तपसो ज्ञानं लोके संशब्दितं तपः । रजस्तमोघ्नं यत्कर्म तपसस्तत्स्वलक्षणम् ।।"},
{"c": "12.210", "n": "17", "i": 57421, "v": "ब्रह्मचर्यमहिंसा च शारीरं तप उच्यते । वाङ्मनोनियमः साम्यं मानसं तप उच्यते ।।"},
{"c": "12.210", "n": "18", "i": 57422, "v": "विधिज्ञेभ्यो द्विजातिभ्यो ग्राह्यमन्नं विशिष्यते । आहारनियमेनास्य पाप्मा नश्यति राजसः ।।"},
{"c": "12.210", "n": "19", "i": 57423, "v": "वैमनस्यं च विषये यान्त्यस्य करणानि च । तस्मात्तन्मात्रमादद्याद्यावदत्र प्रयोजनम् ।।"},
{"c": "12.210", "n": "20", "i": 57424, "v": "अन्तकाले वयोत्कर्षाच्छनैः कुर्यादनातुरः । एवं युक्तेन मनसा ज्ञानं तदुपपद्यते ।।"},
{"c": "12.210", "n": "21", "i": 57425, "v": "रजसा चाप्ययं देही देहवाञ्शब्दवच्चरेत् । कार्यैरव्याहतमतिर्वैराग्यात्प्रकृतौ स्थितः । आ देहादप्रमादाच्च देहान्ताद्विप्रमुच्यते ।।"},
{"c": "12.210", "n": "22", "i": 57426, "v": "हेतुयुक्तः सदोत्सर्गो भूतानां प्रलयस्तथा । परप्रत्ययसर्गे तु नियतं नातिवर्तते ।।"},
{"c": "12.210", "n": "23", "i": 57427, "v": "भवान्तप्रभवप्रज्ञा आसते ये विपर्ययम् । धृत्या देहान्धारयन्तो बुद्धिसंक्षिप्तमानसाः । स्थानेभ्यो ध्वंसमानाश्च सूक्ष्मत्वात्तानुपासते ।।"},
{"c": "12.210", "n": "24", "i": 57428, "v": "यथागमं च तत्सर्वं बुद्ध्या तन्नैव बुध्यते । देहान्तं कश्चिदन्वास्ते भावितात्मा निराश्रयः । युक्तो धारणया कश्चित्सत्तां केचिदुपासते ।।"},
{"c": "12.210", "n": "25", "i": 57429, "v": "अभ्यस्यन्ति परं देवं विद्युत्संशब्दिताक्षरम् । अन्तकाले ह्युपासन्नास्तपसा दग्धकिल्बिषाः ।।"},
{"c": "12.210", "n": "26", "i": 57430, "v": "सर्व एते महात्मानो गच्छन्ति परमां गतिम् । सूक्ष्मं विशेषणं तेषामवेक्षेच्छास्त्रचक्षुषा ।।"},
{"c": "12.210", "n": "27", "i": 57431, "v": "देहं तु परमं विद्याद्विमुक्तमपरिग्रहम् । अन्तरिक्षादन्यतरं धारणासक्तमानसम् ।।"},
{"c": "12.210", "n": "28", "i": 57432, "v": "मर्त्यलोकाद्विमुच्यन्ते विद्यासंयुक्तमानसाः । ब्रह्मभूता विरजसस्ततो यान्ति परां गतिम् ।।"},
{"c": "12.210", "n": "29", "i": 57433, "v": "कषायवर्जितं ज्ञानं येषामुत्पद्यतेऽचलम् । ते यान्ति परमाँल्लोकान्विशुध्यन्तो यथाबलम् ।।"},
{"c": "12.210", "n": "30", "i": 57434, "v": "भगवन्तमजं दिव्यं विष्णुमव्यक्तसंज्ञितम् । भावेन यान्ति शुद्धा ये ज्ञानतृप्ता निराशिषः ।।"},
{"c": "12.210", "n": "31", "i": 57435, "v": "ज्ञात्वात्मस्थं हरिं चैव निवर्तन्ते न तेऽव्ययाः । प्राप्य तत्परमं स्थानं मोदन्तेऽक्षरमव्ययम् ।।"},
{"c": "12.210", "n": "32", "i": 57436, "v": "एतावदेतद्विज्ञानमेतदस्ति च नास्ति च । तृष्णाबद्धं जगत्सर्वं चक्रवत्परिवर्तते ।।"},
{"c": "12.210", "n": "33", "i": 57437, "v": "बिसतन्तुर्यथैवायमन्तःस्थः सर्वतो बिसे । तृष्णातन्तुरनाद्यन्तस्तथा देहगतः सदा ।।"},
{"c": "12.210", "n": "34", "i": 57438, "v": "सूच्या सूत्रं यथा वस्त्रे संसारयति वायकः । तद्वत्संसारसूत्रं हि तृष्णासूच्या निबध्यते ।।"},
{"c": "12.210", "n": "35", "i": 57439, "v": "विकारं प्रकृतिं चैव पुरुषं च सनातनम् । यो यथावद्विजानाति स वितृष्णो विमुच्यते ।।"},
{"c": "12.210", "n": "36", "i": 57440, "v": "प्रकाशं भगवानेतदृषिर्नारायणोऽमृतम् । भूतानामनुकम्पार्थं जगाद जगतो हितम् ।।"},
{"c": "12.211", "t": "युधिष्ठिर उवाच ।"},
{"c": "12.211", "n": "1", "i": 57441, "v": "केन वृत्तेन वृत्तज्ञो जनको मिथिलाधिपः । जगाम मोक्षं धर्मज्ञो भोगानुत्सृज्य मानुषान् ।।"},
{"c": "12.211", "t": "भीष्म उवाच ।"},
{"c": "12.211", "n": "2", "i": 57442, "v": "अत्राप्युदाहरन्तीममितिहासं पुरातनम् । येन वृत्तेन वृत्तज्ञः स जगाम महत्सुखम् ।।"},
{"c": "12.211", "n": "3", "i": 57443, "v": "जनको जनदेवस्तु मिथिलायां जनाधिपः । और्ध्वदेहिकधर्माणामासीद्युक्तो विचिन्तने ।।"},
{"c": "12.211", "n": "4", "i": 57444, "v": "तस्य स्म शतमाचार्या वसन्ति सततं गृहे । दर्शयन्तः पृथग्धर्मान्नानापाषण्डवादिनः ।।"},
{"c": "12.211", "n": "5", "i": 57445, "v": "स तेषां प्रेत्यभावे च प्रेत्यजातौ विनिश्चये । आगमस्थः स भूयिष्ठमात्मतत्त्वे न तुष्यति ।।"},
{"c": "12.211", "n": "6", "i": 57446, "v": "तत्र पञ्चशिखो नाम कापिलेयो महामुनिः । परिधावन्महीं कृत्स्नां जगाम मिथिलामपि ।।"},
{"c": "12.211", "n": "7", "i": 57447, "v": "सर्वसंन्यासधर्माणां तत्त्वज्ञानविनिश्चये । सुपर्यवसितार्थश्च निर्द्वंद्वो नष्टसंशयः ।।"},
{"c": "12.211", "n": "8", "i": 57448, "v": "ऋषीणामाहुरेकं यं कामादवसितं नृषु । शाश्वतं सुखमत्यन्तमन्विच्छन्स सुदुर्लभम् ।।"},
{"c": "12.211", "n": "9", "i": 57449, "v": "यमाहुः कपिलं सांख्याः परमर्षिं प्रजापतिम् । स मन्ये तेन रूपेण विस्मापयति हि स्वयम् ।।"},
{"c": "12.211", "n": "10", "i": 57450, "v": "आसुरेः प्रथमं शिष्यं यमाहुश्चिरजीविनम् । पञ्चस्रोतसि यः सत्रमास्ते वर्षसहस्रिकम् ।।"},
{"c": "12.211", "n": "11", "i": 57451, "v": "तं समासीनमागम्य मण्डलं कापिलं महत् । पुरुषावस्थमव्यक्तं परमार्थं निबोधयत् ।।"},
{"c": "12.211", "n": "12", "i": 57452, "v": "इष्टिसत्रेण संसिद्धो भूयश्च तपसा मुनिः । क्षेत्रक्षेत्रज्ञयोर्व्यक्तिं बुबुधे देवदर्शनः ।।"},
{"c": "12.211", "n": "13", "i": 57453, "v": "यत्तदेकाक्षरं ब्रह्म नानारूपं प्रदृश्यते । आसुरिर्मण्डले तस्मिन्प्रतिपेदे तदव्ययम् ।।"},
{"c": "12.211", "n": "14", "i": 57454, "v": "तस्य पञ्चशिखः शिष्यो मानुष्या पयसा भृतः । ब्राह्मणी कपिला नाम काचिदासीत्कुटुम्बिनी ।।"},
{"c": "12.211", "n": "15", "i": 57455, "v": "तस्याः पुत्रत्वमागम्य स्त्रियाः स पिबति स्तनौ । ततः स कापिलेयत्वं लेभे बुद्धिं च नैष्ठिकीम् ।।"},
{"c": "12.211", "n": "16", "i": 57456, "v": "एतन्मे भगवानाह कापिलेयाय संभवम् । तस्य तत्कापिलेयत्वं सर्ववित्त्वमनुत्तमम् ।।"},
{"c": "12.211", "n": "17", "i": 57457, "v": "सामान्यं कपिलो ज्ञात्वा धर्मज्ञानामनुत्तमम् । उपेत्य शतमाचार्यान्मोहयामास हेतुभिः ।।"},
{"c": "12.211", "n": "18", "i": 57458, "v": "जनकस्त्वभिसंरक्तः कापिलेयानुदर्शनात् । उत्सृज्य शतमाचार्यान्पृष्ठतोऽनुजगाम तम् ।।"},
{"c": "12.211", "n": "19", "i": 57459, "v": "तस्मै परमकल्याय प्रणताय च धर्मतः । अब्रवीत्परमं मोक्षं यत्तत्सांख्यं विधीयते ।।"},
{"c": "12.211", "n": "20", "i": 57460, "v": "जातिनिर्वेदमुक्त्वा हि कर्मनिर्वेदमब्रवीत् । कर्मनिर्वेदमुक्त्वा च सर्वनिर्वेदमब्रवीत् ।।"},
{"c": "12.211", "n": "21", "i": 57461, "v": "यदर्थं कर्मसंसर्गः कर्मणां च फलोदयः । तदनाश्वासिकं मोघं विनाशि चलमध्रुवम् ।।"},
{"c": "12.211", "n": "22", "i": 57462, "v": "दृश्यमाने विनाशे च प्रत्यक्षे लोकसाक्षिके । आगमात्परमस्तीति ब्रुवन्नपि पराजितः ।।"},
{"c": "12.211", "n": "23", "i": 57463, "v": "अनात्मा ह्यात्मनो मृत्युः क्लेशो मृत्युर्जरामयः । आत्मानं मन्यते मोहात्तदसम्यक्परं मतम् ।।"},
{"c": "12.211", "n": "24", "i": 57464, "v": "अथ चेदेवमप्यस्ति यल्लोके नोपपद्यते । अजरोऽयममृत्युश्च राजासौ मन्यते तथा ।।"},
{"c": "12.211", "n": "25", "i": 57465, "v": "अस्ति नास्तीति चाप्येतत्तस्मिन्नसति लक्षणे । किमधिष्ठाय तद्ब्रूयाल्लोकयात्राविनिश्चयम् ।।"},
{"c": "12.211", "n": "26", "i": 57466, "v": "प्रत्यक्षं ह्येतयोर्मूलं कृतान्तैतिह्ययोरपि । प्रत्यक्षो ह्यागमोऽभिन्नः कृतान्तो वा न किंचन ।।"},
{"c": "12.211", "n": "27", "i": 57467, "v": "यत्र तत्रानुमानेऽस्ति कृतं भावयतेऽपि वा । अन्यो जीवः शरीरस्य नास्तिकानां मते स्मृतः ।।"},
{"c": "12.211", "n": "28", "i": 57468, "v": "रेतो वटकणीकायां घृतपाकाधिवासनम् । जातिस्मृतिरयस्कान्तः सूर्यकान्तोऽम्बुभक्षणम् ।।"},
{"c": "12.211", "n": "29", "i": 57469, "v": "प्रेत्य भूतात्ययश्चैव देवताभ्युपयाचनम् । मृते कर्मनिवृत्तिश्च प्रमाणमिति निश्चयः ।।"},
{"c": "12.211", "n": "30", "i": 57470, "v": "न त्वेते हेतवः सन्ति ये केचिन्मूर्तिसंस्थिताः । अमर्त्यस्य हि मर्त्येन सामान्यं नोपपद्यते ।।"},
{"c": "12.211", "n": "31", "i": 57471, "v": "अविद्याकर्मचेष्टानां केचिदाहुः पुनर्भवम् । कारणं लोभमोहौ तु दोषाणां च निषेवणम् ।।"},
{"c": "12.211", "n": "32", "i": 57472, "v": "अविद्यां क्षेत्रमाहुर्हि कर्म बीजं तथा कृतम् । तृष्णासंजननं स्नेह एष तेषां पुनर्भवः ।।"},
{"c": "12.211", "n": "33", "i": 57473, "v": "तस्मिन्व्यूढे च दग्धे च चित्ते मरणधर्मिणि । अन्योऽन्याज्जायते देहस्तमाहुः सत्त्वसंक्षयम् ।।"},
{"c": "12.211", "n": "34", "i": 57474, "v": "यदा स रूपतश्चान्यो जातितः श्रुतितोऽर्थतः । कथमस्मिन्स इत्येव संबन्धः स्यादसंहितः ।।"},
{"c": "12.211", "n": "35", "i": 57475, "v": "एवं सति च का प्रीतिर्दानविद्यातपोबलैः । यदन्याचरितं कर्म सर्वमन्यः प्रपद्यते ।।"},
{"c": "12.211", "n": "36", "i": 57476, "v": "यदा ह्ययमिहैवान्यैः प्राकृतैर्दुःखितो भवेत् । सुखितैर्दुःखितैर्वापि दृश्योऽप्यस्य विनिर्णयः ।।"},
{"c": "12.211", "n": "37", "i": 57477, "v": "तथा हि मुसलैर्हन्युः शरीरं तत्पुनर्भवेत् । पृथग्ज्ञानं यदन्यच्च येनैतन्नोपलभ्यते ।।"},
{"c": "12.211", "n": "38", "i": 57478, "v": "ऋतुः संवत्सरस्तिथ्यः शीतोष्णे च प्रियाप्रिये । यथातीतानि पश्यन्ति तादृशः सत्त्वसंक्षयः ।।"},
{"c": "12.211", "n": "39", "i": 57479, "v": "जरया हि परीतस्य मृत्युना वा विनाशिना । दुर्बलं दुर्बलं पूर्वं गृहस्येव विनश्यति ।।"},
{"c": "12.211", "n": "40", "i": 57480, "v": "इन्द्रियाणि मनो वायुः शोणितं मांसमस्थि च । आनुपूर्व्या विनश्यन्ति स्वं धातुमुपयान्ति च ।।"},
{"c": "12.211", "n": "41", "i": 57481, "v": "लोकयात्राविधानं च दानधर्मफलागमः । यदर्थं वेदशब्दाश्च व्यवहाराश्च लौकिकाः ।।"},
{"c": "12.211", "n": "42", "i": 57482, "v": "इति सम्यङ्मनस्येते बहवः सन्ति हेतवः । एतदस्तीदमस्तीति न किंचित्प्रतिपद्यते ।।"},
{"c": "12.211", "n": "43", "i": 57483, "v": "तेषां विमृशतामेवं तत्तत्समभिधावताम् । क्वचिन्निविशते बुद्धिस्तत्र जीर्यति वृक्षवत् ।।"},
{"c": "12.211", "n": "44", "i": 57484, "v": "एवमर्थैरनर्थैश्च दुःखिताः सर्वजन्तवः । आगमैरपकृष्यन्ते हस्तिपैर्हस्तिनो यथा ।।"},
{"c": "12.211", "n": "45", "i": 57485, "v": "अर्थांस्तथात्यन्तसुखावहांश्च; लिप्सन्त एते बहवो विशुल्काः । महत्तरं दुःखमभिप्रपन्ना; हित्वामिषं मृत्युवशं प्रयान्ति ।।"},
{"c": "12.211", "n": "46", "i": 57486, "v": "विनाशिनो ह्यध्रुवजीवितस्य; किं बन्धुभिर्मित्रपरिग्रहैश्च । विहाय यो गच्छति सर्वमेव; क्षणेन गत्वा न निवर्तते च ।।"},
{"c": "12.211", "n": "47", "i": 57487, "v": "भूव्योमतोयानलवायवो हि; सदा शरीरं परिपालयन्ति । इतीदमालक्ष्य कुतो रतिर्भवे;द्विनाशिनो ह्यस्य न शर्म विद्यते ।।"},
{"c": "12.211", "n": "48", "i": 57488, "v": "इदमनुपधि वाक्यमच्छलं; परमनिरामयमात्मसाक्षिकम् । नरपतिरभिवीक्ष्य विस्मितः; पुनरनुयोक्तुमिदं प्रचक्रमे ।।"},
{"c": "12.212", "t": "भीष्म उवाच ।"},
{"c": "12.212", "n": "1", "i": 57489, "v": "जनको जनदेवस्तु ज्ञापितः परमर्षिणा । पुनरेवानुपप्रच्छ सांपराये भवाभवौ ।।"},
{"c": "12.212", "n": "2", "i": 57490, "v": "भगवन्यदिदं प्रेत्य संज्ञा भवति कस्यचित् । एवं सति किमज्ञानं ज्ञानं वा किं करिष्यति ।।"},
{"c": "12.212", "n": "3", "i": 57491, "v": "सर्वमुच्छेदनिष्ठं स्यात्पश्य चैतद्द्विजोत्तम । अप्रमत्तः प्रमत्तो वा किं विशेषं करिष्यति ।।"},
{"c": "12.212", "n": "4", "i": 57492, "v": "असंसर्गो हि भूतेषु संसर्गो वा विनाशिषु । कस्मै क्रियेत कल्पेन निश्चयः कोऽत्र तत्त्वतः ।।"},
{"c": "12.212", "n": "5", "i": 57493, "v": "तमसा हि प्रतिच्छन्नं विभ्रान्तमिव चातुरम् । पुनः प्रशमयन्वाक्यैः कविः पञ्चशिखोऽब्रवीत् ।।"},
{"c": "12.212", "n": "6", "i": 57494, "v": "उच्छेदनिष्ठा नेहास्ति भावनिष्ठा न विद्यते । अयं ह्यपि समाहारः शरीरेन्द्रियचेतसाम् । वर्तते पृथगन्योन्यमप्यपाश्रित्य कर्मसु ।।"},
{"c": "12.212", "n": "7", "i": 57495, "v": "धातवः पञ्चशाखोऽयं खं वायुर्ज्योतिरम्बु भूः । ते स्वभावेन तिष्ठन्ति वियुज्यन्ते स्वभावतः ।।"},
{"c": "12.212", "n": "8", "i": 57496, "v": "आकाशं वायुरूष्मा च स्नेहो यच्चापि पार्थिवम् । एष पञ्चसमाहारः शरीरमिति नैकधा । ज्ञानमूष्मा च वायुश्च त्रिविधः कर्मसंग्रहः ।।"},
{"c": "12.212", "n": "9", "i": 57497, "v": "इन्द्रियाणीन्द्रियार्थाश्च स्वभावश्चेतना मनः । प्राणापानौ विकारश्च धातवश्चात्र निःसृताः ।।"},
{"c": "12.212", "n": "10", "i": 57498, "v": "श्रवणं स्पर्शनं जिह्वा दृष्टिर्नासा तथैव च । इन्द्रियाणीति पञ्चैते चित्तपूर्वंगमा गुणाः ।।"},
{"c": "12.212", "n": "11", "i": 57499, "v": "तत्र विज्ञानसंयुक्ता त्रिविधा वेदना ध्रुवा । सुखदुःखेति यामाहुरदुःखेत्यसुखेति च ।।"},
{"c": "12.212", "n": "12", "i": 57500, "v": "शब्दः स्पर्शश्च रूपं च रसो गन्धश्च मूर्त्यथ । एते ह्यामरणात्पञ्च षड्गुणा ज्ञानसिद्धये ।।"},
{"c": "12.212", "n": "13", "i": 57501, "v": "तेषु कर्मनिसर्गश्च सर्वतत्त्वार्थनिश्चयः । तमाहुः परमं शुक्रं बुद्धिरित्यव्ययं महत् ।।"},
{"c": "12.212", "n": "14", "i": 57502, "v": "इमं गुणसमाहारमात्मभावेन पश्यतः । असम्यग्दर्शनैर्दुःखमनन्तं नोपशाम्यति ।।"},
{"c": "12.212", "n": "15", "i": 57503, "v": "अनात्मेति च यद्दृष्टं तेनाहं न ममेत्यपि । वर्तते किमधिष्ठाना प्रसक्ता दुःखसंततिः ।।"},
{"c": "12.212", "n": "16", "i": 57504, "v": "तत्र सम्यङ्मनो नाम त्यागशास्त्रमनुत्तमम् । शृणु यत्तव मोक्षाय भाष्यमाणं भविष्यति ।।"},
{"c": "12.212", "n": "17", "i": 57505, "v": "त्याग एव हि सर्वेषामुक्तानामपि कर्मणाम् । नित्यं मिथ्याविनीतानां क्लेशो दुःखावहो मतः ।।"},
{"c": "12.212", "n": "18", "i": 57506, "v": "द्रव्यत्यागे तु कर्माणि भोगत्यागे व्रतान्यपि । सुखत्यागे तपोयोगः सर्वत्यागे समापना ।।"},
{"c": "12.212", "n": "19", "i": 57507, "v": "तस्य मार्गोऽयमद्वैधः सर्वत्यागस्य दर्शितः । विप्रहाणाय दुःखस्य दुर्गतिर्ह्यन्यथा भवेत् ।।"},
{"c": "12.212", "n": "20", "i": 57508, "v": "पञ्च ज्ञानेन्द्रियाण्युक्त्वा मनःषष्ठानि चेतसि । मनःषष्ठानि वक्ष्यामि पञ्च कर्मेन्द्रियाणि तु ।।"},
{"c": "12.212", "n": "21", "i": 57509, "v": "हस्तौ कर्मेन्द्रियं ज्ञेयमथ पादौ गतीन्द्रियम् । प्रजनानन्दयोः शेफो विसर्गे पायुरिन्द्रियम् ।।"},
{"c": "12.212", "n": "22", "i": 57510, "v": "वाक्तु शब्दविशेषार्थं गतिं पञ्चान्वितां विदुः । एवमेकादशैतानि बुद्ध्या त्ववसृजेन्मनः ।।"},
{"c": "12.212", "n": "23", "i": 57511, "v": "कर्णौ शब्दश्च चित्तं च त्रयः श्रवणसंग्रहे । तथा स्पर्शे तथा रूपे तथैव रसगन्धयोः ।।"},
{"c": "12.212", "n": "24", "i": 57512, "v": "एवं पञ्चत्रिका ह्येते गुणास्तदुपलब्धये । येन यस्त्रिविधो भावः पर्यायात्समुपस्थितः ।।"},
{"c": "12.212", "n": "25", "i": 57513, "v": "सात्त्विको राजसश्चैव तामसश्चैव ते त्रयः । त्रिविधा वेदना येषु प्रसूता सर्वसाधना ।।"},
{"c": "12.212", "n": "26", "i": 57514, "v": "प्रहर्षः प्रीतिरानन्दः सुखं संशान्तचित्तता । अकुतश्चित्कुतश्चिद्वा चित्ततः सात्त्विको गुणः ।।"},
{"c": "12.212", "n": "27", "i": 57515, "v": "अतुष्टिः परितापश्च शोको लोभस्तथाक्षमा । लिङ्गानि रजसस्तानि दृश्यन्ते हेत्वहेतुतः ।।"},
{"c": "12.212", "n": "28", "i": 57516, "v": "अविवेकस्तथा मोहः प्रमादः स्वप्नतन्द्रिता । कथंचिदपि वर्तन्ते विविधास्तामसा गुणाः ।।"},
{"c": "12.212", "n": "29", "i": 57517, "v": "तत्र यत्प्रीतिसंयुक्तं काये मनसि वा भवेत् । वर्तते सात्त्विको भाव इत्यपेक्षेत तत्तथा ।।"},
{"c": "12.212", "n": "30", "i": 57518, "v": "यत्तु संतापसंयुक्तमप्रीतिकरमात्मनः । प्रवृत्तं रज इत्येव ततस्तदभिचिन्तयेत् ।।"},
{"c": "12.212", "n": "31", "i": 57519, "v": "अथ यन्मोहसंयुक्तं काये मनसि वा भवेत् । अप्रतर्क्यमविज्ञेयं तमस्तदुपधारयेत् ।।"},
{"c": "12.212", "n": "32", "i": 57520, "v": "तद्धि श्रोत्राश्रयं भूतं शब्दः श्रोत्रं समाश्रितः । नोभयं शब्दविज्ञाने विज्ञानस्येतरस्य वा ।।"},
{"c": "12.212", "n": "33", "i": 57521, "v": "एवं त्वक्चक्षुषी जिह्वा नासिका चैव पञ्चमी । स्पर्शे रूपे रसे गन्धे तानि चेतो मनश्च तत् ।।"},
{"c": "12.212", "n": "34", "i": 57522, "v": "स्वकर्मयुगपद्भावो दशस्वेतेषु तिष्ठति । चित्तमेकादशं विद्धि बुद्धिर्द्वादशमी भवेत् ।।"},
{"c": "12.212", "n": "35", "i": 57523, "v": "तेषामयुगपद्भाव उच्छेदो नास्ति तामसः । आस्थितो युगपद्भावे व्यवहारः स लौकिकः ।।"},
{"c": "12.212", "n": "36", "i": 57524, "v": "इन्द्रियाण्यवसृज्यापि दृष्ट्वा पूर्वं श्रुतागमम् । चिन्तयन्नानुपर्येति त्रिभिरेवान्वितो गुणैः ।।"},
{"c": "12.212", "n": "37", "i": 57525, "v": "यत्तमोपहतं चित्तमाशु संचारमध्रुवम् । करोत्युपरमं काले तदाहुस्तामसं सुखम् ।।"},
{"c": "12.212", "n": "38", "i": 57526, "v": "यद्यदागमसंयुक्तं न कृत्स्नमुपशाम्यति । अथ तत्राप्युपादत्ते तमो व्यक्तमिवानृतम् ।।"},
{"c": "12.212", "n": "39", "i": 57527, "v": "एवमेष प्रसंख्यातः स्वकर्मप्रत्ययी गुणः । कथंचिद्वर्तते सम्यक्केषांचिद्वा न वर्तते ।।"},
{"c": "12.212", "n": "40", "i": 57528, "v": "एवमाहुः समाहारं क्षेत्रमध्यात्मचिन्तकाः । स्थितो मनसि यो भावः स वै क्षेत्रज्ञ उच्यते ।।"},
{"c": "12.212", "n": "41", "i": 57529, "v": "एवं सति क उच्छेदः शाश्वतो वा कथं भवेत् । स्वभावाद्वर्तमानेषु सर्वभूतेषु हेतुतः ।।"},
{"c": "12.212", "n": "42", "i": 57530, "v": "यथार्णवगता नद्यो व्यक्तीर्जहति नाम च । न च स्वतां नियच्छन्ति तादृशः सत्त्वसंक्षयः ।।"},
{"c": "12.212", "n": "43", "i": 57531, "v": "एवं सति कुतः संज्ञा प्रेत्यभावे पुनर्भवेत् । प्रतिसंमिश्रिते जीवे गृह्यमाणे च मध्यतः ।।"},
{"c": "12.212", "n": "44", "i": 57532, "v": "इमां तु यो वेद विमोक्षबुद्धि;मात्मानमन्विच्छति चाप्रमत्तः । न लिप्यते कर्मफलैरनिष्टैः; पत्रं बिसस्येव जलेन सिक्तम् ।।"},
{"c": "12.212", "n": "45", "i": 57533, "v": "दृढैश्च पाशैर्बहुभिर्विमुक्तः; प्रजानिमित्तैरपि दैवतैश्च । यदा ह्यसौ सुखदुःखे जहाति; मुक्तस्तदाग्र्यां गतिमेत्यलिङ्गः । श्रुतिप्रमाणागममङ्गलैश्च; शेते जरामृत्युभयादतीतः ।।"},
{"c": "12.212", "n": "46", "i": 57534, "v": "क्षीणे च पुण्ये विगते च पापे; ततोनिमित्ते च फले विनष्टे । अलेपमाकाशमलिङ्गमेव;मास्थाय पश्यन्ति महद्ध्यसक्ताः ।।"},
{"c": "12.212", "n": "47", "i": 57535, "v": "यथोर्णनाभिः परिवर्तमान;स्तन्तुक्षये तिष्ठति पात्यमानः । तथा विमुक्तः प्रजहाति दुःखं; विध्वंसते लोष्ट इवाद्रिमर्च्छन् ।।"},
{"c": "12.212", "n": "48", "i": 57536, "v": "यथा रुरुः शृङ्गमथो पुराणं; हित्वा त्वचं वाप्युरगो यथावत् । विहाय गच्छत्यनवेक्षमाण;स्तथा विमुक्तो विजहाति दुःखम् ।।"},
{"c": "12.212", "n": "49", "i": 57537, "v": "द्रुमं यथा वाप्युदके पतन्त;मुत्सृज्य पक्षी प्रपतत्यसक्तः । तथा ह्यसौ सुखदुःखे विहाय; मुक्तः परार्ध्यां गतिमेत्यलिङ्गः ।।"},
{"c": "12.212", "n": "50", "i": 57538, "v": "अपि च भवति मैथिलेन गीतं; नगरमुपाहितमग्निनाभिवीक्ष्य । न खलु मम तुषोऽपि दह्यतेऽत्र; स्वयमिदमाह किल स्म भूमिपालः ।।"},
{"c": "12.212", "n": "51", "i": 57539, "v": "इदममृतपदं विदेहराजः; स्वयमिह पञ्चशिखेन भाष्यमाणः । निखिलमभिसमीक्ष्य निश्चितार्थं; परमसुखी विजहार वीतशोकः ।।"},
{"c": "12.212", "n": "52", "i": 57540, "v": "इमं हि यः पठति विमोक्षनिश्चयं; न हीयते सततमवेक्षते तथा । उपद्रवान्नानुभवत्यदुःखितः; प्रमुच्यते कपिलमिवैत्य मैथिलः ।।"},
{"c": "12.213", "t": "युधिष्ठिर उवाच ।"},
{"c": "12.213", "n": "1", "i": 57541, "v": "किं कुर्वन्सुखमाप्नोति किं कुर्वन्दुःखमाप्नुते । किं कुर्वन्निर्भयो लोके सिद्धश्चरति भारत ।।"},
{"c": "12.213", "t": "भीष्म उवाच ।"},
{"c": "12.213", "n": "2", "i": 57542, "v": "दममेव प्रशंसन्ति वृद्धाः श्रुतिसमाधयः । सर्वेषामेव वर्णानां ब्राह्मणस्य विशेषतः ।।"},
{"c": "12.213", "n": "3", "i": 57543, "v": "नादान्तस्य क्रियासिद्धिर्यथावदुपलभ्यते । क्रिया तपश्च वेदाश्च दमे सर्वं प्रतिष्ठितम् ।।"},
{"c": "12.213", "n": "4", "i": 57544, "v": "दमस्तेजो वर्धयति पवित्रं दम उच्यते । विपाप्मा निर्भयो दान्तः पुरुषो विन्दते महत् ।।"},
{"c": "12.213", "n": "5", "i": 57545, "v": "सुखं दान्तः प्रस्वपिति सुखं च प्रतिबुध्यते । सुखं लोके विपर्येति मनश्चास्य प्रसीदति ।।"},
{"c": "12.213", "n": "6", "i": 57546, "v": "तेजो दमेन ध्रियते न तत्तीक्ष्णोऽधिगच्छति । अमित्रांश्च बहून्नित्यं पृथगात्मनि पश्यति ।।"},
{"c": "12.213", "n": "7", "i": 57547, "v": "क्रव्याद्भ्य इव भूतानामदान्तेभ्यः सदा भयम् । तेषां विप्रतिषेधार्थं राजा सृष्टः स्वयंभुवा ।।"},
{"c": "12.213", "n": "8", "i": 57548, "v": "आश्रमेषु च सर्वेषु दम एव विशिष्यते । यच्च तेषु फलं धर्मे भूयो दान्ते तदुच्यते ।।"},
{"c": "12.213", "n": "9", "i": 57549, "v": "तेषां लिङ्गानि वक्ष्यामि येषां समुदयो दमः । अकार्पण्यमसंरम्भः संतोषः श्रद्दधानता ।।"},
{"c": "12.213", "n": "10", "i": 57550, "v": "अक्रोध आर्जवं नित्यं नातिवादो न मानिता । गुरुपूजानसूया च दया भूतेष्वपैशुनम् ।।"},
{"c": "12.213", "n": "11", "i": 57551, "v": "जनवादमृषावादस्तुतिनिन्दाविवर्जनम् । साधुकामश्चास्पृहयन्नायाति प्रत्ययं नृषु ।।"},
{"c": "12.213", "n": "12", "i": 57552, "v": "अवैरकृत्सूपचारः समो निन्दाप्रशंसयोः । सुवृत्तः शीलसंपन्नः प्रसन्नात्मात्मवान्बुधः । प्राप्य लोके च सत्कारं स्वर्गं वै प्रेत्य गच्छति ।।"},
{"c": "12.213", "n": "13", "i": 57553, "v": "सर्वभूतहिते युक्तो न स्मयाद्द्वेष्टि वै जनम् । महाह्रद इवाक्षोभ्य प्रज्ञातृप्तः प्रसीदति ।।"},
{"c": "12.213", "n": "14", "i": 57554, "v": "अभयं सर्वभूतेभ्यः सर्वेषामभयं यतः । नमस्यः सर्वभूतानां दान्तो भवति ज्ञानवान् ।।"},
{"c": "12.213", "n": "15", "i": 57555, "v": "न हृष्यति महत्यर्थे व्यसने च न शोचति । स वै परिमितप्रज्ञः स दान्तो द्विज उच्यते ।।"},
{"c": "12.213", "n": "16", "i": 57556, "v": "कर्मभिः श्रुतसंपन्नः सद्भिराचरितैः शुभैः । सदैव दमसंयुक्तस्तस्य भुङ्क्ते महत्फलम् ।।"},
{"c": "12.213", "n": "17", "i": 57557, "v": "अनसूया क्षमा शान्तिः संतोषः प्रियवादिता । सत्यं दानमनायासो नैष मार्गो दुरात्मनाम् ।।"},
{"c": "12.213", "n": "18", "i": 57558, "v": "कामक्रोधौ वशे कृत्वा ब्रह्मचारी जितेन्द्रियः । विक्रम्य घोरे तपसि ब्राह्मणः संशितव्रतः । कालाकाङ्क्षी चरेल्लोकान्निरपाय इवात्मवान् ।।"},
{"c": "12.214", "t": "युधिष्ठिर उवाच ।"},
{"c": "12.214", "n": "1", "i": 57559, "v": "द्विजातयो व्रतोपेता यदिदं भुञ्जते हविः । अन्नं ब्राह्मणकामाय कथमेतत्पितामह ।।"},
{"c": "12.214", "t": "भीष्म उवाच ।"},
{"c": "12.214", "n": "2", "i": 57560, "v": "अवेदोक्तव्रतोपेता भुञ्जानाः कार्यकारिणः । वेदोक्तेषु च भुञ्जाना व्रतलुप्ता युधिष्ठिर ।।"},
{"c": "12.214", "t": "युधिष्ठिर उवाच ।"},
{"c": "12.214", "n": "3", "i": 57561, "v": "यदिदं तप इत्याहुरुपवासं पृथग्जनाः । एतत्तपो महाराज उताहो किं तपो भवेत् ।।"},
{"c": "12.214", "t": "भीष्म उवाच ।"},
{"c": "12.214", "n": "4", "i": 57562, "v": "मासपक्षोपवासेन मन्यन्ते यत्तपो जनाः । आत्मतन्त्रोपघातः स न तपस्तत्सतां मतम् । त्यागश्च सन्नतिश्चैव शिष्यते तप उत्तमम् ।।"},
{"c": "12.214", "n": "5", "i": 57563, "v": "सदोपवासी च भवेद्ब्रह्मचारी सदैव च । मुनिश्च स्यात्सदा विप्रो दैवतं च सदा भजेत् ।।"},
{"c": "12.214", "n": "6", "i": 57564, "v": "कुटुम्बिको धर्मकामः सदास्वप्नश्च भारत । अमांसाशी सदा च स्यात्पवित्रं च सदा जपेत् ।।"},
{"c": "12.214", "n": "7", "i": 57565, "v": "अमृताशी सदा च स्यान्न च स्याद्विषभोजनः । विघसाशी सदा च स्यात्सदा चैवातिथिप्रियः ।।"},
{"c": "12.214", "t": "युधिष्ठिर उवाच ।"},
{"c": "12.214", "n": "8", "i": 57566, "v": "कथं सदोपवासी स्याद्ब्रह्मचारी कथं भवेत् । विघसाशी कथं च स्यात्सदा चैवातिथिप्रियः ।।"},
{"c": "12.214", "t": "भीष्म उवाच ।"},
{"c": "12.214", "n": "9", "i": 57567, "v": "अन्तरा प्रातराशं च सायमाशं तथैव च । सदोपवासी च भवेद्यो न भुङ्क्ते कथंचन ।।"},
{"c": "12.214", "n": "10", "i": 57568, "v": "भार्यां गच्छन्ब्रह्मचारी ऋतौ भवति ब्राह्मणः । ऋतवादी सदा च स्याज्ज्ञाननित्यश्च यो नरः ।।"},
{"c": "12.214", "n": "11", "i": 57569, "v": "अभक्षयन्वृथामांसममांसाशी भवत्युत । दाननित्यः पवित्रश्च अस्वप्नश्च दिवास्वपन् ।।"},
{"c": "12.214", "n": "12", "i": 57570, "v": "भृत्यातिथिषु यो भुङ्क्ते भुक्तवत्सु सदा स ह । अमृतं सकलं भुङ्क्त इति विद्धि युधिष्ठिर ।।"},
{"c": "12.214", "n": "13", "i": 57571, "v": "अभुक्तवत्सु नाश्नानः सततं यस्तु वै द्विजः । अभोजनेन तेनास्य जितः स्वर्गो भवत्युत ।।"},
{"c": "12.214", "n": "14", "i": 57572, "v": "देवताभ्यः पितृभ्यश्च भृत्येभ्योऽतिथिभिः सह । अवशिष्टं तु योऽश्नाति तमाहुर्विघसाशिनम् ।।"},
{"c": "12.214", "n": "15", "i": 57573, "v": "तेषां लोका ह्यपर्यन्ताः सदने ब्रह्मणा सह । उपस्थिताश्चाप्सरोभिः परियान्ति दिवौकसः ।।"},
{"c": "12.214", "n": "16", "i": 57574, "v": "देवताभिश्च ये सार्धं पितृभिश्चोपभुञ्जते । रमन्ते पुत्रपौत्रैश्च तेषां गतिरनुत्तमा ।।"},
{"c": "12.215", "t": "युधिष्ठिर उवाच ।"},
{"c": "12.215", "n": "1", "i": 57575, "v": "यदिदं कर्म लोकेऽस्मिञ्शुभं वा यदि वाशुभम् । पुरुषं योजयत्येव फलयोगेन भारत ।।"},
{"c": "12.215", "n": "2", "i": 57576, "v": "कर्ता स्वित्तस्य पुरुष उताहो नेति संशयः । एतदिच्छामि तत्त्वेन त्वत्तः श्रोतुं पितामह ।।"},
{"c": "12.215", "t": "भीष्म उवाच ।"},
{"c": "12.215", "n": "3", "i": 57577, "v": "अत्राप्युदाहरन्तीममितिहासं पुरातनम् । प्रह्रादस्य च संवादमिन्द्रस्य च युधिष्ठिर ।।"},
{"c": "12.215", "n": "4", "i": 57578, "v": "असक्तं धूतपाप्मानं कुले जातं बहुश्रुतम् । अस्तम्भमनहंकारं सत्त्वस्थं समये रतम् ।।"},
{"c": "12.215", "n": "5", "i": 57579, "v": "तुल्यनिन्दास्तुतिं दान्तं शून्यागारनिवेशनम् । चराचराणां भूतानां विदितप्रभवाप्ययम् ।।"},
{"c": "12.215", "n": "6", "i": 57580, "v": "अक्रुध्यन्तमहृष्यन्तमप्रियेषु प्रियेषु च । काञ्चने वाथ लोष्टे वा उभयोः समदर्शनम् ।।"},
{"c": "12.215", "n": "7", "i": 57581, "v": "आत्मनिःश्रेयसज्ञाने धीरं निश्चितनिश्चयम् । परावरज्ञं भूतानां सर्वज्ञं समदर्शनम् ।।"},
{"c": "12.215", "n": "8", "i": 57582, "v": "शक्रः प्रह्रादमासीनमेकान्ते संयतेन्द्रियम् । बुभुत्समानस्तत्प्रज्ञामभिगम्येदमब्रवीत् ।।"},
{"c": "12.215", "n": "9", "i": 57583, "v": "यैः कैश्चित्संमतो लोके गुणैः स्यात्पुरुषो नृषु । भवत्यनपगान्सर्वांस्तान्गुणाँल्लक्षयामहे ।।"},
{"c": "12.215", "n": "10", "i": 57584, "v": "अथ ते लक्ष्यते बुद्धिः समा बालजनैरिह । आत्मानं मन्यमानः सञ्श्रेयः किमिह मन्यसे ।।"},
{"c": "12.215", "n": "11", "i": 57585, "v": "बद्धः पाशैश्च्युतः स्थानाद्द्विषतां वशमागतः । श्रिया विहीनः प्रह्राद शोचितव्ये न शोचसि ।।"},
{"c": "12.215", "n": "12", "i": 57586, "v": "प्रज्ञालाभात्तु दैतेय उताहो धृतिमत्तया । प्रह्राद स्वस्थरूपोऽसि पश्यन्व्यसनमात्मनः ।।"},
{"c": "12.215", "n": "13", "i": 57587, "v": "इति संचोदितस्तेन धीरो निश्चितनिश्चयः । उवाच श्लक्ष्णया वाचा स्वां प्रज्ञामनुवर्णयन् ।।"},
{"c": "12.215", "n": "14", "i": 57588, "v": "प्रवृत्तिं च निवृत्तिं च भूतानां यो न बुध्यते । तस्य स्तम्भो भवेद्बाल्यान्नास्ति स्तम्भोऽनुपश्यतः ।।"},
{"c": "12.215", "n": "15", "i": 57589, "v": "स्वभावात्संप्रवर्तन्ते निवर्तन्ते तथैव च । सर्वे भावास्तथाभावाः पुरुषार्थो न विद्यते ।।"},
{"c": "12.215", "n": "16", "i": 57590, "v": "पुरुषार्थस्य चाभावे नास्ति कश्चित्स्वकारकः । स्वयं तु कुर्वतस्तस्य जातु मानो भवेदिह ।।"},
{"c": "12.215", "n": "17", "i": 57591, "v": "यस्तु कर्तारमात्मानं मन्यते साध्वसाधुनोः । तस्य दोषवती प्रज्ञा स्वमूर्त्यज्ञेति मे मतिः ।।"},
{"c": "12.215", "n": "18", "i": 57592, "v": "यदि स्यात्पुरुषः कर्ता शक्रात्मश्रेयसे ध्रुवम् । आरम्भास्तस्य सिध्येरन्न च जातु पराभवेत् ।।"},
{"c": "12.215", "n": "19", "i": 57593, "v": "अनिष्टस्य हि निर्वृत्तिरनिवृत्तिः प्रियस्य च । लक्ष्यते यतमानानां पुरुषार्थस्ततः कुतः ।।"},
{"c": "12.215", "n": "20", "i": 57594, "v": "अनिष्टस्याभिनिर्वृत्तिमिष्टसंवृत्तिमेव च । अप्रयत्नेन पश्यामः केषांचित्तत्स्वभावतः ।।"},
{"c": "12.215", "n": "21", "i": 57595, "v": "प्रतिरूपधराः केचिद्दृश्यन्ते बुद्धिसत्तमाः । विरूपेभ्योऽल्पबुद्धिभ्यो लिप्समाना धनागमम् ।।"},
{"c": "12.215", "n": "22", "i": 57596, "v": "स्वभावप्रेरिताः सर्वे निविशन्ते गुणा यदा । शुभाशुभास्तदा तत्र तस्य किं मानकारणम् ।।"},
{"c": "12.215", "n": "23", "i": 57597, "v": "स्वभावादेव तत्सर्वमिति मे निश्चिता मतिः । आत्मप्रतिष्ठिता प्रज्ञा मम नास्ति ततोऽन्यथा ।।"},
{"c": "12.215", "n": "24", "i": 57598, "v": "कर्मजं त्विह मन्येऽहं फलयोगं शुभाशुभम् । कर्मणां विषयं कृत्स्नमहं वक्ष्यामि तच्छृणु ।।"},
{"c": "12.215", "n": "25", "i": 57599, "v": "यथा वेदयते कश्चिदोदनं वायसो वदन् । एवं सर्वाणि कर्माणि स्वभावस्यैव लक्षणम् ।।"},
{"c": "12.215", "n": "26", "i": 57600, "v": "विकारानेव यो वेद न वेद प्रकृतिं पराम् । तस्य स्तम्भो भवेद्बाल्यान्नास्ति स्तम्भोऽनुपश्यतः ।।"},
{"c": "12.215", "n": "27", "i": 57601, "v": "स्वभावभाविनो भावान्सर्वानेवेह निश्चये । बुध्यमानस्य दर्पो वा मानो वा किं करिष्यति ।।"},
{"c": "12.215", "n": "28", "i": 57602, "v": "वेद धर्मविधिं कृत्स्नं भूतानां चाप्यनित्यताम् । तस्माच्छक्र न शोचामि सर्वं ह्येवेदमन्तवत् ।।"},
{"c": "12.215", "n": "29", "i": 57603, "v": "निर्ममो निरहंकारो निरीहो मुक्तबन्धनः । स्वस्थोऽव्यपेतः पश्यामि भूतानां प्रभवाप्ययौ ।।"},
{"c": "12.215", "n": "30", "i": 57604, "v": "कृतप्रज्ञस्य दान्तस्य वितृष्णस्य निराशिषः । नायासो विद्यते शक्र पश्यतो लोकविद्यया ।।"},
{"c": "12.215", "n": "31", "i": 57605, "v": "प्रकृतौ च विकारे च न मे प्रीतिर्न च द्विषे । द्वेष्टारं न च पश्यामि यो ममाद्य ममायते ।।"},
{"c": "12.215", "n": "32", "i": 57606, "v": "नोर्ध्वं नावाङ्न तिर्यक्च न क्वचिच्छक्र कामये । न विज्ञाने न विज्ञेये नाज्ञाने शर्म विद्यते ।।"},
{"c": "12.215", "t": "शक्र उवाच ।"},
{"c": "12.215", "n": "33", "i": 57607, "v": "येनैषा लभ्यते प्रज्ञा येन शान्तिरवाप्यते । प्रब्रूहि तमुपायं मे सम्यक्प्रह्राद पृच्छते ।।"},
{"c": "12.215", "t": "प्रह्राद उवाच ।"},
{"c": "12.215", "n": "34", "i": 57608, "v": "आर्जवेनाप्रमादेन प्रसादेनात्मवत्तया । वृद्धशुश्रूषया शक्र पुरुषो लभते महत् ।।"},
{"c": "12.215", "n": "35", "i": 57609, "v": "स्वभावाल्लभते प्रज्ञां शान्तिमेति स्वभावतः । स्वभावादेव तत्सर्वं यत्किंचिदनुपश्यसि ।।"},
{"c": "12.215", "t": "भीष्म उवाच ।"},
{"c": "12.215", "n": "36", "i": 57610, "v": "इत्युक्तो दैत्यपतिना शक्रो विस्मयमागमत् । प्रीतिमांश्च तदा राजंस्तद्वाक्यं प्रत्यपूजयत् ।।"},
{"c": "12.215", "n": "37", "i": 57611, "v": "स तदाभ्यर्च्य दैत्येन्द्रं त्रैलोक्यपतिरीश्वरः । असुरेन्द्रमुपामन्त्र्य जगाम स्वं निवेशनम् ।।"},
{"c": "12.216", "t": "युधिष्ठिर उवाच ।"},
{"c": "12.216", "n": "1", "i": 57612, "v": "यया बुद्ध्या महीपालो भ्रष्टश्रीर्विचरेन्महीम् । कालदण्डविनिष्पिष्टस्तन्मे ब्रूहि पितामह ।।"},
{"c": "12.216", "t": "भीष्म उवाच ।"},
{"c": "12.216", "n": "2", "i": 57613, "v": "अत्राप्युदाहरन्तीममितिहासं पुरातनम् । वासवस्य च संवादं बलेर्वैरोचनस्य च ।।"},
{"c": "12.216", "n": "3", "i": 57614, "v": "पितामहमुपागत्य प्रणिपत्य कृताञ्जलिः । सर्वानेवासुराञ्जित्वा बलिं पप्रच्छ वासवः ।।"},
{"c": "12.216", "n": "4", "i": 57615, "v": "यस्य स्म ददतो वित्तं न कदाचन हीयते । तं बलिं नाधिगच्छामि ब्रह्मन्नाचक्ष्व मे बलिम् ।।"},
{"c": "12.216", "n": "5", "i": 57616, "v": "स एव ह्यस्तमयते स स्म विद्योतते दिशः । स वर्षति स्म वर्षाणि यथाकालमतन्द्रितः । तं बलिं नाधिगच्छामि ब्रह्मन्नाचक्ष्व मे बलिम् ।।"},
{"c": "12.216", "n": "6", "i": 57617, "v": "स वायुर्वरुणश्चैव स रविः स च चन्द्रमाः । सोऽग्निस्तपति भूतानि पृथिवी च भवत्युत । तं बलिं नाधिगच्छामि ब्रह्मन्नाचक्ष्व मे बलिम् ।।"},
{"c": "12.216", "t": "ब्रह्मोवाच ।"},
{"c": "12.216", "n": "7", "i": 57618, "v": "नैतत्ते साधु मघवन्यदेतदनुपृच्छसि । पृष्टस्तु नानृतं ब्रूयात्तस्माद्वक्ष्यामि ते बलिम् ।।"},
{"c": "12.216", "n": "8", "i": 57619, "v": "उष्ट्रेषु यदि वा गोषु खरेष्वश्वेषु वा पुनः । वरिष्ठो भविता जन्तुः शून्यागारे शचीपते ।।"},
{"c": "12.216", "t": "शक्र उवाच ।"},
{"c": "12.216", "n": "9", "i": 57620, "v": "यदि स्म बलिना ब्रह्मञ्शून्यागारे समेयिवान् । हन्यामेनं न वा हन्यां तद्ब्रह्मन्ननुशाधि माम् ।।"},
{"c": "12.216", "t": "ब्रह्मोवाच ।"},
{"c": "12.216", "n": "10", "i": 57621, "v": "मा स्म शक्र बलिं हिंसीर्न बलिर्वधमर्हति । न्यायांस्तु शक्र प्रष्टव्यस्त्वया वासव काम्यया ।।"},
{"c": "12.216", "t": "भीष्म उवाच ।"},
{"c": "12.216", "n": "11", "i": 57622, "v": "एवमुक्तो भगवता महेन्द्रः पृथिवीं तदा । चचारैरावतस्कन्धमधिरुह्य श्रिया वृतः ।।"},
{"c": "12.216", "n": "12", "i": 57623, "v": "ततो ददर्श स बलिं खरवेषेण संवृतम् । यथाख्यातं भगवता शून्यागारकृतालयम् ।।"},
{"c": "12.216", "t": "शक्र उवाच ।"},
{"c": "12.216", "n": "13", "i": 57624, "v": "खरयोनिमनुप्राप्तस्तुषभक्षोऽसि दानव । इयं ते योनिरधमा शोचस्याहो न शोचसि ।।"},
{"c": "12.216", "n": "14", "i": 57625, "v": "अदृष्टं बत पश्यामि द्विषतां वशमागतम् । श्रिया विहीनं मित्रैश्च भ्रष्टवीर्यपराक्रमम् ।।"},
{"c": "12.216", "n": "15", "i": 57626, "v": "यत्तद्यानसहस्रेण ज्ञातिभिः परिवारितः । लोकान्प्रतापयन्सर्वान्यास्यस्मानवितर्कयन् ।।"},
{"c": "12.216", "n": "16", "i": 57627, "v": "त्वन्मुखाश्चैव दैतेया व्यतिष्ठंस्तव शासने । अकृष्टपच्या पृथिवी तवैश्वर्ये बभूव ह । इदं च तेऽद्य व्यसनं शोचस्याहो न शोचसि ।।"},
{"c": "12.216", "n": "17", "i": 57628, "v": "यदातिष्ठः समुद्रस्य पूर्वकूले विलेलिहन् । ज्ञातिभ्यो विभजन्वित्तं तदासीत्ते मनः कथम् ।।"},
{"c": "12.216", "n": "18", "i": 57629, "v": "यत्ते सहस्रसमिता ननृतुर्देवयोषितः । बहूनि वर्षपूगानि विहारे दीप्यतः श्रिया ।।"},
{"c": "12.216", "n": "19", "i": 57630, "v": "सर्वाः पुष्करमालिन्यः सर्वाः काञ्चनसप्रभाः । कथमद्य तदा चैव मनस्ते दानवेश्वर ।।"},
{"c": "12.216", "n": "20", "i": 57631, "v": "छत्रं तवासीत्सुमहत्सौवर्णं मणिभूषितम् । ननृतुर्यत्र गन्धर्वाः षट्सहस्राणि सप्तधा ।।"},
{"c": "12.216", "n": "21", "i": 57632, "v": "यूपस्तवासीत्सुमहान्यजतः सर्वकाञ्चनः । यत्राददः सहस्राणामयुतानि गवां दश ।।"},
{"c": "12.216", "n": "22", "i": 57633, "v": "यदा तु पृथिवीं सर्वां यजमानोऽनुपर्ययाः । शम्याक्षेपेण विधिना तदासीत्किं नु ते हृदि ।।"},
{"c": "12.216", "n": "23", "i": 57634, "v": "न ते पश्यामि भृङ्गारं न छत्रं व्यजनं न च । ब्रह्मदत्तां च ते मालां न पश्याम्यसुराधिप ।।"},
{"c": "12.216", "t": "बलिरुवाच ।"},
{"c": "12.216", "n": "24", "i": 57635, "v": "न त्वं पश्यसि भृङ्गारं न छत्रं व्यजनं न च । ब्रह्मदत्तां च मे मालां न त्वं द्रक्ष्यसि वासव ।।"},
{"c": "12.216", "n": "25", "i": 57636, "v": "गुहायां निहितानि त्वं मम रत्नानि पृच्छसि । यदा मे भविता कालस्तदा त्वं तानि द्रक्ष्यसि ।।"},
{"c": "12.216", "n": "26", "i": 57637, "v": "न त्वेतदनुरूपं ते यशसो वा कुलस्य वा । समृद्धार्थोऽसमृद्धार्थं यन्मां कत्थितुमिच्छसि ।।"},
{"c": "12.216", "n": "27", "i": 57638, "v": "न हि दुःखेषु शोचन्ति न प्रहृष्यन्ति चर्द्धिषु । कृतप्रज्ञा ज्ञानतृप्ताः क्षान्ताः सन्तो मनीषिणः ।।"},
{"c": "12.216", "n": "28", "i": 57639, "v": "त्वं तु प्राकृतया बुद्ध्या पुरंदर विकत्थसे । यदाहमिव भावी त्वं तदा नैवं वदिष्यसि ।।"},
{"c": "12.217", "t": "भीष्म उवाच ।"},
{"c": "12.217", "n": "1", "i": 57640, "v": "पुनरेव तु तं शक्रः प्रहसन्निदमब्रवीत् । निःश्वसन्तं यथा नागं प्रव्याहाराय भारत ।।"},
{"c": "12.217", "n": "2", "i": 57641, "v": "यत्तद्यानसहस्रेण ज्ञातिभिः परिवारितः । लोकान्प्रतापयन्सर्वान्यास्यस्मानवितर्कयन् ।।"},
{"c": "12.217", "n": "3", "i": 57642, "v": "दृष्ट्वा सुकृपणां चेमामवस्थामात्मनो बले । ज्ञातिमित्रपरित्यक्तः शोचस्याहो न शोचसि ।।"},
{"c": "12.217", "n": "4", "i": 57643, "v": "प्रीतिं प्राप्यातुलां पूर्वं लोकांश्चात्मवशे स्थितान् । विनिपातमिमं चाद्य शोचस्याहो न शोचसि ।।"},
{"c": "12.217", "t": "बलिरुवाच ।"},
{"c": "12.217", "n": "5", "i": 57644, "v": "अनित्यमुपलक्ष्येदं कालपर्यायमात्मनः । तस्माच्छक्र न शोचामि सर्वं ह्येवेदमन्तवत् ।।"},
{"c": "12.217", "n": "6", "i": 57645, "v": "अन्तवन्त इमे देहा भूतानाममराधिप । तेन शक्र न शोचामि नापराधादिदं मम ।।"},
{"c": "12.217", "n": "7", "i": 57646, "v": "जीवितं च शरीरं च प्रेत्य वै सह जायते । उभे सह विवर्धेते उभे सह विनश्यतः ।।"},
{"c": "12.217", "n": "8", "i": 57647, "v": "तदीदृशमिदं भावमवशः प्राप्य केवलम् । यद्येवमभिजानामि का व्यथा मे विजानतः ।।"},
{"c": "12.217", "n": "9", "i": 57648, "v": "भूतानां निधनं निष्ठा स्रोतसामिव सागरः । नैतत्सम्यग्विजानन्तो नरा मुह्यन्ति वज्रभृत् ।।"},
{"c": "12.217", "n": "10", "i": 57649, "v": "ये त्वेवं नाभिजानन्ति रजोमोहपरायणाः । ते कृच्छ्रं प्राप्य सीदन्ति बुद्धिर्येषां प्रणश्यति ।।"},
{"c": "12.217", "n": "11", "i": 57650, "v": "बुद्धिलाभे हि पुरुषः सर्वं नुदति किल्बिषम् । विपाप्मा लभते सत्त्वं सत्त्वस्थः संप्रसीदति ।।"},
{"c": "12.217", "n": "12", "i": 57651, "v": "ततस्तु ये निवर्तन्ते जायन्ते वा पुनः पुनः । कृपणाः परितप्यन्ते तेऽनर्थैः परिचोदिताः ।।"},
{"c": "12.217", "n": "13", "i": 57652, "v": "अर्थसिद्धिमनर्थं च जीवितं मरणं तथा । सुखदुःखफलं चैव न द्वेष्मि न च कामये ।।"},
{"c": "12.217", "n": "14", "i": 57653, "v": "हतं हन्ति हतो ह्येव यो नरो हन्ति कंचन । उभौ तौ न विजानीतो यश्च हन्ति हतश्च यः ।।"},
{"c": "12.217", "n": "15", "i": 57654, "v": "हत्वा जित्वा च मघवन्यः कश्चित्पुरुषायते । अकर्ता ह्येव भवति कर्ता त्वेव करोति तत् ।।"},
{"c": "12.217", "n": "16", "i": 57655, "v": "को हि लोकस्य कुरुते विनाशप्रभवावुभौ । कृतं हि तत्कृतेनैव कर्ता तस्यापि चापरः ।।"},
{"c": "12.217", "n": "17", "i": 57656, "v": "पृथिवी वायुराकाशमापो ज्योतिश्च पञ्चमम् । एतद्योनीनि भूतानि तत्र का परिदेवना ।।"},
{"c": "12.217", "n": "18", "i": 57657, "v": "महाविद्योऽल्पविद्यश्च बलवान्दुर्बलश्च यः । दर्शनीयो विरूपश्च सुभगो दुर्भगश्च यः ।।"},
{"c": "12.217", "n": "19", "i": 57658, "v": "सर्वं कालः समादत्ते गम्भीरः स्वेन तेजसा । तस्मिन्कालवशं प्राप्ते का व्यथा मे विजानतः ।।"},
{"c": "12.217", "n": "20", "i": 57659, "v": "दग्धमेवानुदहति हतमेवानुहन्ति च । नश्यते नष्टमेवाग्रे लब्धव्यं लभते नरः ।।"},
{"c": "12.217", "n": "21", "i": 57660, "v": "नास्य द्वीपः कुतः पारं नावारः संप्रदृश्यते । नान्तमस्य प्रपश्यामि विधेर्दिव्यस्य चिन्तयन् ।।"},
{"c": "12.217", "n": "22", "i": 57661, "v": "यदि मे पश्यतः कालो भूतानि न विनाशयेत् । स्यान्मे हर्षश्च दर्पश्च क्रोधश्चैव शचीपते ।।"},
{"c": "12.217", "n": "23", "i": 57662, "v": "तुषभक्षं तु मां ज्ञात्वा प्रविविक्तजने गृहे । बिभ्रतं गार्दभं रूपमादिश्य परिगर्हसे ।।"},
{"c": "12.217", "n": "24", "i": 57663, "v": "इच्छन्नहं विकुर्यां हि रूपाणि बहुधात्मनः । विभीषणानि यानीक्ष्य पलायेथास्त्वमेव मे ।।"},
{"c": "12.217", "n": "25", "i": 57664, "v": "कालः सर्वं समादत्ते कालः सर्वं प्रयच्छति । कालेन विधृतं सर्वं मा कृथाः शक्र पौरुषम् ।।"},
{"c": "12.217", "n": "26", "i": 57665, "v": "पुरा सर्वं प्रव्यथते मयि क्रुद्धे पुरंदर । अवैमि त्वस्य लोकस्य धर्मं शक्र सनातनम् ।।"},
{"c": "12.217", "n": "27", "i": 57666, "v": "त्वमप्येवमपेक्षस्व मात्मना विस्मयं गमः । प्रभवश्च प्रभावश्च नात्मसंस्थः कदाचन ।।"},
{"c": "12.217", "n": "28", "i": 57667, "v": "कौमारमेव ते चित्तं तथैवाद्य यथा पुरा । समवेक्षस्व मघवन्बुद्धिं विन्दस्व नैष्ठिकीम् ।।"},
{"c": "12.217", "n": "29", "i": 57668, "v": "देवा मनुष्याः पितरो गन्धर्वोरगराक्षसाः । आसन्सर्वे मम वशे तत्सर्वं वेत्थ वासव ।।"},
{"c": "12.217", "n": "30", "i": 57669, "v": "नमस्तस्यै दिशेऽप्यस्तु यस्यां वैरोचनो बलिः । इति मामभ्यपद्यन्त बुद्धिमात्सर्यमोहिताः ।।"},
{"c": "12.217", "n": "31", "i": 57670, "v": "नाहं तदनुशोचामि नात्मभ्रंशं शचीपते । एवं मे निश्चिता बुद्धिः शास्तुस्तिष्ठाम्यहं वशे ।।"},
{"c": "12.217", "n": "32", "i": 57671, "v": "दृश्यते हि कुले जातो दर्शनीयः प्रतापवान् । दुःखं जीवन्सहामात्यो भवितव्यं हि तत्तथा ।।"},
{"c": "12.217", "n": "33", "i": 57672, "v": "दौष्कुलेयस्तथा मूढो दुर्जातः शक्र दृश्यते । सुखं जीवन्सहामात्यो भवितव्यं हि तत्तथा ।।"},
{"c": "12.217", "n": "34", "i": 57673, "v": "कल्याणी रूपसंपन्ना दुर्भगा शक्र दृश्यते । अलक्षणा विरूपा च सुभगा शक्र दृश्यते ।।"},
{"c": "12.217", "n": "35", "i": 57674, "v": "नैतदस्मत्कृतं शक्र नैतच्छक्र त्वया कृतम् । यत्त्वमेवंगतो वज्रिन्यद्वाप्येवंगता वयम् ।।"},
{"c": "12.217", "n": "36", "i": 57675, "v": "न कर्म तव नान्येषां कुतो मम शतक्रतो । ऋद्धिर्वाप्यथ वा नर्द्धिः पर्यायकृतमेव तत् ।।"},
{"c": "12.217", "n": "37", "i": 57676, "v": "पश्यामि त्वा विराजन्तं देवराजमवस्थितम् । श्रीमन्तं द्युतिमन्तं च गर्जन्तं च ममोपरि ।।"},
{"c": "12.217", "n": "38", "i": 57677, "v": "एतच्चैवं न चेत्कालो मामाक्रम्य स्थितो भवेत् । पातयेयमहं त्वाद्य सवज्रमपि मुष्टिना ।।"},
{"c": "12.217", "n": "39", "i": 57678, "v": "न तु विक्रमकालोऽयं क्षमाकालोऽयमागतः । कालः स्थापयते सर्वं कालः पचति वै तथा ।।"},
{"c": "12.217", "n": "40", "i": 57679, "v": "मां चेदभ्यागतः कालो दानवेश्वरमूर्जितम् । गर्जन्तं प्रतपन्तं च कमन्यं नागमिष्यति ।।"},
{"c": "12.217", "n": "41", "i": 57680, "v": "द्वादशानां हि भवतामादित्यानां महात्मनाम् । तेजांस्येकेन सर्वेषां देवराज हृतानि मे ।।"},
{"c": "12.217", "n": "42", "i": 57681, "v": "अहमेवोद्वहाम्यापो विसृजामि च वासव । तपामि चैव त्रैलोक्यं विद्योताम्यहमेव च ।।"},
{"c": "12.217", "n": "43", "i": 57682, "v": "संरक्षामि विलुम्पामि ददाम्यहमथाददे । संयच्छामि नियच्छामि लोकेषु प्रभुरीश्वरः ।।"},
{"c": "12.217", "n": "44", "i": 57683, "v": "तदद्य विनिवृत्तं मे प्रभुत्वममराधिप । कालसैन्यावगाढस्य सर्वं न प्रतिभाति मे ।।"},
{"c": "12.217", "n": "45", "i": 57684, "v": "नाहं कर्ता न चैव त्वं नान्यः कर्ता शचीपते । पर्यायेण हि भुज्यन्ते लोकाः शक्र यदृच्छया ।।"},
{"c": "12.217", "n": "46", "i": 57685, "v": "मासार्धमासवेश्मानमहोरात्राभिसंवृतम् । ऋतुद्वारं वर्षमुखमाहुर्वेदविदो जनाः ।।"},
{"c": "12.217", "n": "47", "i": 57686, "v": "आहुः सर्वमिदं चिन्त्यं जनाः केचिन्मनीषया । अस्याः पञ्चैव चिन्तायाः पर्येष्यामि च पञ्चधा ।।"},
{"c": "12.217", "n": "48", "i": 57687, "v": "गम्भीरं गहनं ब्रह्म महत्तोयार्णवं यथा । अनादिनिधनं चाहुरक्षरं परमेव च ।।"},
{"c": "12.217", "n": "49", "i": 57688, "v": "सत्त्वेषु लिङ्गमावेश्य नलिङ्गमपि तत्स्वयम् । मन्यन्ते ध्रुवमेवैनं ये नरास्तत्त्वदर्शिनः ।।"},
{"c": "12.217", "n": "50", "i": 57689, "v": "भूतानां तु विपर्यासं मन्यते गतवानिति । न ह्येतावद्भवेद्गम्यं न यस्मात्प्रकृतेः परः ।।"},
{"c": "12.217", "n": "51", "i": 57690, "v": "गतिं हि सर्वभूतानामगत्वा क्व गमिष्यसि । यो धावता न हातव्यस्तिष्ठन्नपि न हीयते । तमिन्द्रियाणि सर्वाणि नानुपश्यन्ति पञ्चधा ।।"},
{"c": "12.217", "n": "52", "i": 57691, "v": "आहुश्चैनं केचिदग्निं केचिदाहुः प्रजापतिम् । ऋतुमासार्धमासांश्च दिवसांस्तु क्षणांस्तथा ।।"},
{"c": "12.217", "n": "53", "i": 57692, "v": "पूर्वाह्णमपराह्णं च मध्याह्नमपि चापरे । मुहूर्तमपि चैवाहुरेकं सन्तमनेकधा । तं कालमवजानीहि यस्य सर्वमिदं वशे ।।"},
{"c": "12.217", "n": "54", "i": 57693, "v": "बहूनीन्द्रसहस्राणि समतीतानि वासव । बलवीर्योपपन्नानि यथैव त्वं शचीपते ।।"},
{"c": "12.217", "n": "55", "i": 57694, "v": "त्वामप्यतिबलं शक्रं देवराजं बलोत्कटम् । प्राप्ते काले महावीर्यः कालः संशमयिष्यति ।।"},
{"c": "12.217", "n": "56", "i": 57695, "v": "य इदं सर्वमादत्ते तस्माच्छक्र स्थिरो भव । मया त्वया च पूर्वैश्च न स शक्योऽतिवर्तितुम् ।।"},
{"c": "12.217", "n": "57", "i": 57696, "v": "यामेतां प्राप्य जानीषे राजश्रियमनुत्तमाम् । स्थिता मयीति तन्मिथ्या नैषा ह्येकत्र तिष्ठति ।।"},
{"c": "12.217", "n": "58", "i": 57697, "v": "स्थिता हीन्द्रसहस्रेषु त्वद्विशिष्टतमेष्वियम् । मां च लोला परित्यज्य त्वामगाद्विबुधाधिप ।।"},
{"c": "12.217", "n": "59", "i": 57698, "v": "मैवं शक्र पुनः कार्षीः शान्तो भवितुमर्हसि । त्वामप्येवंगतं त्यक्त्वा क्षिप्रमन्यं गमिष्यति ।।"},
{"c": "12.218", "t": "भीष्म उवाच ।"},
{"c": "12.218", "n": "1", "i": 57699, "v": "शतक्रतुरथापश्यद्बलेर्दीप्तां महात्मनः । स्वरूपिणीं शरीराद्धि तदा निष्क्रामतीं श्रियम् ।।"},
{"c": "12.218", "n": "2", "i": 57700, "v": "तां दीप्तां प्रभया दृष्ट्वा भगवान्पाकशासनः । विस्मयोत्फुल्लनयनो बलिं पप्रच्छ वासवः ।।"},
{"c": "12.218", "n": "3", "i": 57701, "v": "बले केयमपक्रान्ता रोचमाना शिखण्डिनी । त्वत्तः स्थिता सकेयूरा दीप्यमाना स्वतेजसा ।।"},
{"c": "12.218", "t": "बलिरुवाच ।"},
{"c": "12.218", "n": "4", "i": 57702, "v": "न हीमामासुरीं वेद्मि न दैवीं न च मानुषीम् । त्वमेवैनां पृच्छ मा वा यथेष्टं कुरु वासव ।।"},
{"c": "12.218", "t": "शक्र उवाच ।"},
{"c": "12.218", "n": "5", "i": 57703, "v": "का त्वं बलेरपक्रान्ता रोचमाना शिखण्डिनी । अजानतो ममाचक्ष्व नामधेयं शुचिस्मिते ।।"},
{"c": "12.218", "n": "6", "i": 57704, "v": "का त्वं तिष्ठसि मायेव दीप्यमाना स्वतेजसा । हित्वा दैत्येश्वरं सुभ्रु तन्ममाचक्ष्व तत्त्वतः ।।"},
{"c": "12.218", "t": "श्रीरुवाच ।"},
{"c": "12.218", "n": "7", "i": 57705, "v": "न मा विरोचनो वेद न मा वैरोचनो बलिः । आहुर्मां दुःसहेत्येवं विधित्सेति च मां विदुः ।।"},
{"c": "12.218", "n": "8", "i": 57706, "v": "भूतिर्लक्ष्मीति मामाहुः श्रीरित्येवं च वासव । त्वं मां शक्र न जानीषे सर्वे देवा न मां विदुः ।।"},
{"c": "12.218", "t": "शक्र उवाच ।"},
{"c": "12.218", "n": "9", "i": 57707, "v": "किमिदं त्वं मम कृते उताहो बलिनः कृते । दुःसहे विजहास्येनं चिरसंवासिनी सती ।।"},
{"c": "12.218", "t": "श्रीरुवाच ।"},
{"c": "12.218", "n": "10", "i": 57708, "v": "न धाता न विधाता मां विदधाति कथंचन । कालस्तु शक्र पर्यायान्मैनं शक्रावमन्यथाः ।।"},
{"c": "12.218", "t": "शक्र उवाच ।"},
{"c": "12.218", "n": "11", "i": 57709, "v": "कथं त्वया बलिस्त्यक्तः किमर्थं वा शिखण्डिनि । कथं च मां न जह्यास्त्वं तन्मे ब्रूहि शुचिस्मिते ।।"},
{"c": "12.218", "t": "श्रीरुवाच ।"},
{"c": "12.218", "n": "12", "i": 57710, "v": "सत्ये स्थितास्मि दाने च व्रते तपसि चैव हि । पराक्रमे च धर्मे च पराचीनस्ततो बलिः ।।"},
{"c": "12.218", "n": "13", "i": 57711, "v": "ब्रह्मण्योऽयं सदा भूत्वा सत्यवादी जितेन्द्रियः । अभ्यसूयद्ब्राह्मणान्वै उच्छिष्टश्चास्पृशद्घृतम् ।।"},
{"c": "12.218", "n": "14", "i": 57712, "v": "यज्ञशीलः पुरा भूत्वा मामेव यजतेत्ययम् । प्रोवाच लोकान्मूढात्मा कालेनोपनिपीडितः ।।"},
{"c": "12.218", "n": "15", "i": 57713, "v": "अपाकृता ततः शक्र त्वयि वत्स्यामि वासव । अप्रमत्तेन धार्यास्मि तपसा विक्रमेण च ।।"},
{"c": "12.218", "t": "शक्र उवाच ।"},
{"c": "12.218", "n": "16", "i": 57714, "v": "अस्ति देवमनुष्येषु सर्वभूतेषु वा पुमान् । यस्त्वामेको विषहितुं शक्नुयात्कमलालये ।।"},
{"c": "12.218", "t": "श्रीरुवाच ।"},
{"c": "12.218", "n": "17", "i": 57715, "v": "नैव देवो न गन्धर्वो नासुरो न च राक्षसः । यो मामेको विषहितुं शक्तः कश्चित्पुरंदर ।।"},
{"c": "12.218", "t": "शक्र उवाच ।"},
{"c": "12.218", "n": "18", "i": 57716, "v": "तिष्ठेथा मयि नित्यं त्वं यथा तद्ब्रूहि मे शुभे । तत्करिष्यामि ते वाक्यमृतं त्वं वक्तुमर्हसि ।।"},
{"c": "12.218", "t": "श्रीरुवाच ।"},
{"c": "12.218", "n": "19", "i": 57717, "v": "स्थास्यामि नित्यं देवेन्द्र यथा त्वयि निबोध तत् । विधिना वेददृष्टेन चतुर्धा विभजस्व माम् ।।"},
{"c": "12.218", "t": "शक्र उवाच ।"},
{"c": "12.218", "n": "20", "i": 57718, "v": "अहं वै त्वा निधास्यामि यथाशक्ति यथाबलम् । न तु मेऽतिक्रमः स्याद्वै सदा लक्ष्मि तवान्तिके ।।"},
{"c": "12.218", "n": "21", "i": 57719, "v": "भूमिरेव मनुष्येषु धारणी भूतभाविनी । सा ते पादं तितिक्षेत समर्था हीति मे मतिः ।।"},
{"c": "12.218", "t": "श्रीरुवाच ।"},
{"c": "12.218", "n": "22", "i": 57720, "v": "एष मे निहितः पादो योऽयं भूमौ प्रतिष्ठितः । द्वितीयं शक्र पादं मे तस्मात्सुनिहितं कुरु ।।"},
{"c": "12.218", "t": "शक्र उवाच ।"},
{"c": "12.218", "n": "23", "i": 57721, "v": "आप एव मनुष्येषु द्रवन्त्यः परिचारिकाः । तास्ते पादं तितिक्षन्तामलमापस्तितिक्षितुम् ।।"},
{"c": "12.218", "t": "श्रीरुवाच ।"},
{"c": "12.218", "n": "24", "i": 57722, "v": "एष मे निहितः पादो योऽयमप्सु प्रतिष्ठितः । तृतीयं शक्र पादं मे तस्मात्सुनिहितं कुरु ।।"},
{"c": "12.218", "t": "शक्र उवाच ।"},
{"c": "12.218", "n": "25", "i": 57723, "v": "यस्मिन्देवाश्च यज्ञाश्च यस्मिन्वेदाः प्रतिष्ठिताः । तृतीयं पादमग्निस्ते सुधृतं धारयिष्यति ।।"},
{"c": "12.218", "t": "श्रीरुवाच ।"},
{"c": "12.218", "n": "26", "i": 57724, "v": "एष मे निहितः पादो योऽयमग्नौ प्रतिष्ठितः । चतुर्थं शक्र पादं मे तस्मात्सुनिहितं कुरु ।।"},
{"c": "12.218", "t": "शक्र उवाच ।"},
{"c": "12.218", "n": "27", "i": 57725, "v": "ये वै सन्तो मनुष्येषु ब्रह्मण्याः सत्यवादिनः । ते ते पादं तितिक्षन्तामलं सन्तस्तितिक्षितुम् ।।"},
{"c": "12.218", "t": "श्रीरुवाच ।"},
{"c": "12.218", "n": "28", "i": 57726, "v": "एष मे निहितः पादो योऽयं सत्सु प्रतिष्ठितः । एवं विनिहितां शक्र भूतेषु परिधत्स्व माम् ।।"},
{"c": "12.218", "t": "शक्र उवाच ।"},
{"c": "12.218", "n": "29", "i": 57727, "v": "भूतानामिह वै यस्त्वा मया विनिहितां सतीम् । उपहन्यात्स मे द्विष्यात्तथा शृण्वन्तु मे वचः ।।"},
{"c": "12.218", "t": "भीष्म उवाच ।"},
{"c": "12.218", "n": "30", "i": 57728, "v": "ततस्त्यक्तः श्रिया राजा दैत्यानां बलिरब्रवीत् । यावत्पुरस्तात्प्रतपेत्तावद्वै दक्षिणां दिशम् ।।"},
{"c": "12.218", "n": "31", "i": 57729, "v": "पश्चिमां तावदेवापि तथोदीचीं दिवाकरः । तथा मध्यंदिने सूर्यो अस्तमेति यदा तदा । पुनर्देवासुरं युद्धं भावि जेतास्मि वस्तदा ।।"},
{"c": "12.218", "n": "32", "i": 57730, "v": "सर्वाँल्लोकान्यदादित्य एकस्थस्तापयिष्यति । तदा देवासुरे युद्धे जेताहं त्वां शतक्रतो ।।"},
{"c": "12.218", "t": "शक्र उवाच ।"},
{"c": "12.218", "n": "33", "i": 57731, "v": "ब्रह्मणास्मि समादिष्टो न हन्तव्यो भवानिति । तेन तेऽहं बले वज्रं न विमुञ्चामि मूर्धनि ।।"},
{"c": "12.218", "n": "34", "i": 57732, "v": "यथेष्टं गच्छ दैत्येन्द्र स्वस्ति तेऽस्तु महासुर । आदित्यो नावतपिता कदाचिन्मध्यतः स्थितः ।।"},
{"c": "12.218", "n": "35", "i": 57733, "v": "स्थापितो ह्यस्य समयः पूर्वमेव स्वयंभुवा । अजस्रं परियात्येष सत्येनावतपन्प्रजाः ।।"},
{"c": "12.218", "n": "36", "i": 57734, "v": "अयनं तस्य षण्मासा उत्तरं दक्षिणं तथा । येन संयाति लोकेषु शीतोष्णे विसृजन्रविः ।।"},
{"c": "12.218", "t": "भीष्म उवाच ।"},
{"c": "12.218", "n": "37", "i": 57735, "v": "एवमुक्तस्तु दैत्येन्द्रो बलिरिन्द्रेण भारत । जगाम दक्षिणामाशामुदीचीं तु पुरंदरः ।।"},
{"c": "12.218", "n": "38", "i": 57736, "v": "इत्येतद्बलिना गीतमनहंकारसंज्ञितम् । वाक्यं श्रुत्वा सहस्राक्षः खमेवारुरुहे तदा ।।"},
{"c": "12.219", "t": "भीष्म उवाच ।"},
{"c": "12.219", "n": "1", "i": 57737, "v": "अत्रैवोदाहरन्तीममितिहासं पुरातनम् । शतक्रतोश्च संवादं नमुचेश्च युधिष्ठिर ।।"},
{"c": "12.219", "n": "2", "i": 57738, "v": "श्रिया विहीनमासीनमक्षोभ्यमिव सागरम् । भवाभवज्ञं भूतानामित्युवाच पुरंदरः ।।"},
{"c": "12.219", "n": "3", "i": 57739, "v": "बद्धः पाशैश्च्युतः स्थानाद्द्विषतां वशमागतः । श्रिया विहीनो नमुचे शोचस्याहो न शोचसि ।।"},
{"c": "12.219", "t": "नमुचिरुवाच ।"},
{"c": "12.219", "n": "4", "i": 57740, "v": "अनवाप्यं च शोकेन शरीरं चोपतप्यते । अमित्राश्च प्रहृष्यन्ति नास्ति शोके सहायता ।।"},
{"c": "12.219", "n": "5", "i": 57741, "v": "तस्माच्छक्र न शोचामि सर्वं ह्येवेदमन्तवत् । संतापाद्भ्रश्यते रूपं धर्मश्चैव सुरेश्वर ।।"},
{"c": "12.219", "n": "6", "i": 57742, "v": "विनीय खलु तद्दुःखमागतं वैमनस्यजम् । ध्यातव्यं मनसा हृद्यं कल्याणं संविजानता ।।"},
{"c": "12.219", "n": "7", "i": 57743, "v": "यथा यथा हि पुरुषः कल्याणे कुरुते मनः । तदैवास्य प्रसीदन्ति सर्वार्था नात्र संशयः ।।"},
{"c": "12.219", "n": "8", "i": 57744, "v": "एकः शास्ता न द्वितीयोऽस्ति शास्ता; गर्भे शयानं पुरुषं शास्ति शास्ता । तेनानुशिष्टः प्रवणादिवोदकं; यथा नियुक्तोऽस्मि तथा वहामि ।।"},
{"c": "12.219", "n": "9", "i": 57745, "v": "भावाभावावभिजानन्गरीयो; जानामि श्रेयो न तु तत्करोमि । आशाः सुशर्म्याः सुहृदां सुकुर्व;न्यथा नियुक्तोऽस्मि तथा वहामि ।।"},
{"c": "12.219", "n": "10", "i": 57746, "v": "यथा यथास्य प्राप्तव्यं प्राप्नोत्येव तथा तथा । भवितव्यं यथा यच्च भवत्येव तथा तथा ।।"},
{"c": "12.219", "n": "11", "i": 57747, "v": "यत्र यत्रैव संयुङ्क्ते धाता गर्भं पुनः पुनः । तत्र तत्रैव वसति न यत्र स्वयमिच्छति ।।"},
{"c": "12.219", "n": "12", "i": 57748, "v": "भावो योऽयमनुप्राप्तो भवितव्यमिदं मम । इति यस्य सदा भावो न स मुह्येत्कदाचन ।।"},
{"c": "12.219", "n": "13", "i": 57749, "v": "पर्यायैर्हन्यमानानामभियोक्ता न विद्यते । दुःखमेतत्तु यद्द्वेष्टा कर्ताहमिति मन्यते ।।"},
{"c": "12.219", "n": "14", "i": 57750, "v": "ऋषींश्च देवांश्च महासुरांश्च; त्रैविद्यवृद्धांश्च वने मुनींश्च । कान्नापदो नोपनमन्ति लोके; परावरज्ञास्तु न संभ्रमन्ति ।।"},
{"c": "12.219", "n": "15", "i": 57751, "v": "न पण्डितः क्रुध्यति नापि सज्जते; न चापि संसीदति न प्रहृष्यति । न चार्थकृच्छ्रव्यसनेषु शोचति; स्थितः प्रकृत्या हिमवानिवाचलः ।।"},
{"c": "12.219", "n": "16", "i": 57752, "v": "यमर्थसिद्धिः परमा न हर्षये;त्तथैव काले व्यसनं न मोहयेत् । सुखं च दुःखं च तथैव मध्यमं; निषेवते यः स धुरंधरो नरः ।।"},
{"c": "12.219", "n": "17", "i": 57753, "v": "यां यामवस्थां पुरुषोऽधिगच्छे;त्तस्यां रमेतापरितप्यमानः । एवं प्रवृद्धं प्रणुदेन्मनोजं; संतापमायासकरं शरीरात् ।।"},
{"c": "12.219", "n": "18", "i": 57754, "v": "तत्सदः स परिषत्सभासदः; प्राप्य यो न कुरुते सभाभयम् । धर्मतत्त्वमवगाह्य बुद्धिमा;न्योऽभ्युपैति स पुमान्धुरंधरः ।।"},
{"c": "12.219", "n": "19", "i": 57755, "v": "प्राज्ञस्य कर्माणि दुरन्वयानि; न वै प्राज्ञो मुह्यति मोहकाले । स्थानाच्च्युतश्चेन्न मुमोह गौतम;स्तावत्कृच्छ्रामापदं प्राप्य वृद्धः ।।"},
{"c": "12.219", "n": "20", "i": 57756, "v": "न मन्त्रबलवीर्येण प्रज्ञया पौरुषेण वा । अलभ्यं लभते मर्त्यस्तत्र का परिदेवना ।।"},
{"c": "12.219", "n": "21", "i": 57757, "v": "यदेवमनुजातस्य धातारो विदधुः पुरा । तदेवानुभविष्यामि किं मे मृत्युः करिष्यति ।।"},
{"c": "12.219", "n": "22", "i": 57758, "v": "लब्धव्यान्येव लभते गन्तव्यान्येव गच्छति । प्राप्तव्यान्येव प्राप्नोति दुःखानि च सुखानि च ।।"},
{"c": "12.219", "n": "23", "i": 57759, "v": "एतद्विदित्वा कार्त्स्न्येन यो न मुह्यति मानवः । कुशलः सुखदुःखेषु स वै सर्वधनेश्वरः ।।"},
{"c": "12.220", "t": "युधिष्ठिर उवाच ।"},
{"c": "12.220", "n": "1", "i": 57760, "v": "मग्नस्य व्यसने कृच्छ्रे किं श्रेयः पुरुषस्य हि । बन्धुनाशे महीपाल राज्यनाशेऽपि वा पुनः ।।"},
{"c": "12.220", "n": "2", "i": 57761, "v": "त्वं हि नः परमो वक्ता लोकेऽस्मिन्भरतर्षभ । एतद्भवन्तं पृच्छामि तन्मे वक्तुमिहार्हसि ।।"},
{"c": "12.220", "t": "भीष्म उवाच ।"},
{"c": "12.220", "n": "3", "i": 57762, "v": "पुत्रदारैः सुखैश्चैव वियुक्तस्य धनेन च । मग्नस्य व्यसने कृच्छ्रे धृतिः श्रेयस्करी नृप ।।"},
{"c": "12.220", "n": "4", "i": 57763, "v": "धैर्येण युक्तस्य सतः शरीरं न विशीर्यते । आरोग्याच्च शरीरस्य स पुनर्विन्दते श्रियम् ।।"},
{"c": "12.220", "n": "5", "i": 57764, "v": "यस्य राज्ञो नरास्तात सात्त्विकीं वृत्तिमास्थिताः । तस्य स्थैर्यं च धैर्यं च व्यवसायश्च कर्मसु ।।"},
{"c": "12.220", "n": "6", "i": 57765, "v": "अत्रैवोदाहरन्तीममितिहासं पुरातनम् । बलिवासवसंवादं पुनरेव युधिष्ठिर ।।"},
{"c": "12.220", "n": "7", "i": 57766, "v": "वृत्ते देवासुरे युद्धे दैत्यदानवसंक्षये । विष्णुक्रान्तेषु लोकेषु देवराजे शतक्रतौ ।।"},
{"c": "12.220", "n": "8", "i": 57767, "v": "इज्यमानेषु देवेषु चातुर्वर्ण्ये व्यवस्थिते । समृध्यमाने त्रैलोक्ये प्रीतियुक्ते स्वयंभुवि ।।"},
{"c": "12.220", "n": "9", "i": 57768, "v": "रुद्रैर्वसुभिरादित्यैरश्विभ्यामपि चर्षिभिः । गन्धर्वैर्भुजगेन्द्रैश्च सिद्धैश्चान्यैर्वृतः प्रभुः ।।"},
{"c": "12.220", "n": "10", "i": 57769, "v": "चतुर्दन्तं सुदान्तं च वारणेन्द्रं श्रिया वृतम् । आरुह्यैरावतं शक्रस्त्रैलोक्यमनुसंययौ ।।"},
{"c": "12.220", "n": "11", "i": 57770, "v": "स कदाचित्समुद्रान्ते कस्मिंश्चिद्गिरिगह्वरे । बलिं वैरोचनिं वज्री ददर्शोपससर्प च ।।"},
{"c": "12.220", "n": "12", "i": 57771, "v": "तमैरावतमूर्धस्थं प्रेक्ष्य देवगणैर्वृतम् । सुरेन्द्रमिन्द्रं दैत्येन्द्रो न शुशोच न विव्यथे ।।"},
{"c": "12.220", "n": "13", "i": 57772, "v": "दृष्ट्वा तमविकारस्थं तिष्ठन्तं निर्भयं बलिम् । अधिरूढो द्विपश्रेष्ठमित्युवाच शतक्रतुः ।।"},
{"c": "12.220", "n": "14", "i": 57773, "v": "दैत्य न व्यथसे शौर्यादथ वा वृद्धसेवया । तपसा भावितत्वाद्वा सर्वथैतत्सुदुष्करम् ।।"},
{"c": "12.220", "n": "15", "i": 57774, "v": "शत्रुभिर्वशमानीतो हीनः स्थानादनुत्तमात् । वैरोचने किमाश्रित्य शोचितव्ये न शोचसि ।।"},
{"c": "12.220", "n": "16", "i": 57775, "v": "श्रैष्ठ्यं प्राप्य स्वजातीनां भुक्त्वा भोगाननुत्तमान् । हृतस्वबलराज्यस्त्वं ब्रूहि कस्मान्न शोचसि ।।"},
{"c": "12.220", "n": "17", "i": 57776, "v": "ईश्वरो हि पुरा भूत्वा पितृपैतामहे पदे । तत्त्वमद्य हृतं दृष्ट्वा सपत्नैः किं न शोचसि ।।"},
{"c": "12.220", "n": "18", "i": 57777, "v": "बद्धश्च वारुणैः पाशैर्वज्रेण च समाहतः । हृतदारो हृतधनो ब्रूहि कस्मान्न शोचसि ।।"},
{"c": "12.220", "n": "19", "i": 57778, "v": "भ्रष्टश्रीर्विभवभ्रष्टो यन्न शोचसि दुष्करम् । त्रैलोक्यराज्यनाशे हि कोऽन्यो जीवितुमुत्सहेत् ।।"},
{"c": "12.220", "n": "20", "i": 57779, "v": "एतच्चान्यच्च परुषं ब्रुवन्तं परिभूय तम् । श्रुत्वा सुखमसंभ्रान्तो बलिर्वैरोचनोऽब्रवीत् ।।"},
{"c": "12.220", "n": "21", "i": 57780, "v": "निगृहीते मयि भृशं शक्र किं कत्थितेन ते । वज्रमुद्यम्य तिष्ठन्तं पश्यामि त्वां पुरंदर ।।"},
{"c": "12.220", "n": "22", "i": 57781, "v": "अशक्तः पूर्वमासीस्त्वं कथंचिच्छक्ततां गतः । कस्त्वदन्य इमा वाचः सुक्रूरा वक्तुमर्हति ।।"},
{"c": "12.220", "n": "23", "i": 57782, "v": "यस्तु शत्रोर्वशस्थस्य शक्तोऽपि कुरुते दयाम् । हस्तप्राप्तस्य वीरस्य तं चैव पुरुषं विदुः ।।"},
{"c": "12.220", "n": "24", "i": 57783, "v": "अनिश्चयो हि युद्धेषु द्वयोर्विवदमानयोः । एकः प्राप्नोति विजयमेकश्चैव पराभवम् ।।"},
{"c": "12.220", "n": "25", "i": 57784, "v": "मा च ते भूत्स्वभावोऽयं मया दैवतपुंगव । ईश्वरः सर्वभूतानां विक्रमेण जितो बलात् ।।"},
{"c": "12.220", "n": "26", "i": 57785, "v": "नैतदस्मत्कृतं शक्र नैतच्छक्र त्वया कृतम् । यत्त्वमेवंगतो वज्रिन्यद्वाप्येवंगता वयम् ।।"},
{"c": "12.220", "n": "27", "i": 57786, "v": "अहमासं यथाद्य त्वं भविता त्वं यथा वयम् । मावमंस्था मया कर्म दुष्कृतं कृतमित्युत ।।"},
{"c": "12.220", "n": "28", "i": 57787, "v": "सुखदुःखे हि पुरुषः पर्यायेणाधिगच्छति । पर्यायेणासि शक्रत्वं प्राप्तः शक्र न कर्मणा ।।"},
{"c": "12.220", "n": "29", "i": 57788, "v": "कालः काले नयति मां त्वां च कालो नयत्ययम् । तेनाहं त्वं यथा नाद्य त्वं चापि न यथा वयम् ।।"},
{"c": "12.220", "n": "30", "i": 57789, "v": "न मातृपितृशुश्रूषा न च दैवतपूजनम् । नान्यो गुणसमाचारः पुरुषस्य सुखावहः ।।"},
{"c": "12.220", "n": "31", "i": 57790, "v": "न विद्या न तपो दानं न मित्राणि न बान्धवाः । शक्नुवन्ति परित्रातुं नरं कालेन पीडितम् ।।"},
{"c": "12.220", "n": "32", "i": 57791, "v": "नागामिनमनर्थं हि प्रतिघातशतैरपि । शक्नुवन्ति प्रतिव्योढुमृते बुद्धिबलान्नराः ।।"},
{"c": "12.220", "n": "33", "i": 57792, "v": "पर्यायैर्हन्यमानानां परित्राता न विद्यते । इदं तु दुःखं यच्छक्र कर्ताहमिति मन्यते ।।"},
{"c": "12.220", "n": "34", "i": 57793, "v": "यदि कर्ता भवेत्कर्ता न क्रियेत कदाचन । यस्मात्तु क्रियते कर्ता तस्मात्कर्ताप्यनीश्वरः ।।"},
{"c": "12.220", "n": "35", "i": 57794, "v": "कालेन त्वाहमजयं कालेनाहं जितस्त्वया । गन्ता गतिमतां कालः कालः कलयति प्रजाः ।।"},
{"c": "12.220", "n": "36", "i": 57795, "v": "इन्द्र प्राकृतया बुद्ध्या प्रलपन्नावबुध्यसे । केचित्त्वां बहु मन्यन्ते श्रैष्ठ्यं प्राप्तं स्वकर्मणा ।।"},
{"c": "12.220", "n": "37", "i": 57796, "v": "कथमस्मद्विधो नाम जानँल्लोकप्रवृत्तयः । कालेनाभ्याहतः शोचेन्मुह्येद्वाप्यर्थसंभ्रमे ।।"},
{"c": "12.220", "n": "38", "i": 57797, "v": "नित्यं कालपरीतस्य मम वा मद्विधस्य वा । बुद्धिर्व्यसनमासाद्य भिन्ना नौरिव सीदति ।।"},
{"c": "12.220", "n": "39", "i": 57798, "v": "अहं च त्वं च ये चान्ये भविष्यन्ति सुराधिपाः । ते सर्वे शक्र यास्यन्ति मार्गमिन्द्रशतैर्गतम् ।।"},
{"c": "12.220", "n": "40", "i": 57799, "v": "त्वामप्येवं सुदुर्धर्षं ज्वलन्तं परया श्रिया । काले परिणते कालः कालयिष्यति मामिव ।।"},
{"c": "12.220", "n": "41", "i": 57800, "v": "बहूनीन्द्रसहस्राणि दैतेयानां युगे युगे । अभ्यतीतानि कालेन कालो हि दुरतिक्रमः ।।"},
{"c": "12.220", "n": "42", "i": 57801, "v": "इदं तु लब्ध्वा त्वं स्थानमात्मानं बहु मन्यसे । सर्वभूतभवं देवं ब्रह्माणमिव शाश्वतम् ।।"},
{"c": "12.220", "n": "43", "i": 57802, "v": "न चेदमचलं स्थानमनन्तं वापि कस्यचित् । त्वं तु बालिशया बुद्ध्या ममेदमिति मन्यसे ।।"},
{"c": "12.220", "n": "44", "i": 57803, "v": "अविश्वास्ये विश्वसिषि मन्यसे चाध्रुवं ध्रुवम् । ममेयमिति मोहात्त्वं राजश्रियमभीप्ससि ।।"},
{"c": "12.220", "n": "45", "i": 57804, "v": "नेयं तव न चास्माकं न चान्येषां स्थिरा मता । अतिक्रम्य बहूनन्यांस्त्वयि तावदियं स्थिता ।।"},
{"c": "12.220", "n": "46", "i": 57805, "v": "कंचित्कालमियं स्थित्वा त्वयि वासव चञ्चला । गौर्निपानमिवोत्सृज्य पुनरन्यं गमिष्यति ।।"},
{"c": "12.220", "n": "47", "i": 57806, "v": "राजलोका ह्यतिक्रान्ता यान्न संख्यातुमुत्सहे । त्वत्तो बहुतराश्चान्ये भविष्यन्ति पुरंदर ।।"},
{"c": "12.220", "n": "48", "i": 57807, "v": "सवृक्षौषधिरत्नेयं ससरित्पर्वताकरा । तानिदानीं न पश्यामि यैर्भुक्तेयं पुरा मही ।।"},
{"c": "12.220", "n": "49", "i": 57808, "v": "पृथुरैलो मयो भौमो नरकः शम्बरस्तथा । अश्वग्रीवः पुलोमा च स्वर्भानुरमितध्वजः ।।"},
{"c": "12.220", "n": "50", "i": 57809, "v": "प्रह्रादो नमुचिर्दक्षो विप्रचित्तिर्विरोचनः । ह्रीनिषेधः सुहोत्रश्च भूरिहा पुष्पवान्वृषः ।।"},
{"c": "12.220", "n": "51", "i": 57810, "v": "सत्येषुरृषभो राहुः कपिलाश्वो विरूपकः । बाणः कार्तस्वरो वह्निर्विश्वदंष्ट्रोऽथ नैरृतः ।।"},
{"c": "12.220", "n": "52", "i": 57811, "v": "रित्थाहुत्थौ वीरताम्रौ वराहाश्वो रुचिः प्रभुः । विश्वजित्प्रतिशौरिश्च वृषाण्डो विष्करो मधुः ।।"},
{"c": "12.220", "n": "53", "i": 57812, "v": "हिरण्यकशिपुश्चैव कैटभश्चैव दानवः । दैत्याश्च कालखञ्जाश्च सर्वे ते नैरृतैः सह ।।"},
{"c": "12.220", "n": "54", "i": 57813, "v": "एते चान्ये च बहवः पूर्वे पूर्वतराश्च ये । दैत्येन्द्रा दानवेन्द्राश्च यांश्चान्याननुशुश्रुम ।।"},
{"c": "12.220", "n": "55", "i": 57814, "v": "बहवः पूर्वदैत्येन्द्राः संत्यज्य पृथिवीं गताः । कालेनाभ्याहताः सर्वे कालो हि बलवत्तरः ।।"},
{"c": "12.220", "n": "56", "i": 57815, "v": "सर्वैः क्रतुशतैरिष्टं न त्वमेकः शतक्रतुः । सर्वे धर्मपराश्चासन्सर्वे सततसत्रिणः ।।"},
{"c": "12.220", "n": "57", "i": 57816, "v": "अन्तरिक्षचराः सर्वे सर्वेऽभिमुखयोधिनः । सर्वे संहननोपेताः सर्वे परिघबाहवः ।।"},
{"c": "12.220", "n": "58", "i": 57817, "v": "सर्वे मायाशतधराः सर्वे ते कामचारिणः । सर्वे समरमासाद्य न श्रूयन्ते पराजिताः ।।"},
{"c": "12.220", "n": "59", "i": 57818, "v": "सर्वे सत्यव्रतपराः सर्वे कामविहारिणः । सर्वे वेदव्रतपराः सर्वे चासन्बहुश्रुताः ।।"},
{"c": "12.220", "n": "60", "i": 57819, "v": "सर्वे संहतमैश्वर्यमीश्वराः प्रतिपेदिरे । न चैश्वर्यमदस्तेषां भूतपूर्वो महात्मनाम् ।।"},
{"c": "12.220", "n": "61", "i": 57820, "v": "सर्वे यथार्थदातारः सर्वे विगतमत्सराः । सर्वे सर्वेषु भूतेषु यथावत्प्रतिपेदिरे ।।"},
{"c": "12.220", "n": "62", "i": 57821, "v": "सर्वे दाक्षायणीपुत्राः प्राजापत्या महाबलाः । ज्वलन्तः प्रतपन्तश्च कालेन प्रतिसंहृताः ।।"},
{"c": "12.220", "n": "63", "i": 57822, "v": "त्वं चैवेमां यदा भुक्त्वा पृथिवीं त्यक्ष्यसे पुनः । न शक्ष्यसि तदा शक्र नियन्तुं शोकमात्मनः ।।"},
{"c": "12.220", "n": "64", "i": 57823, "v": "मुञ्चेच्छां कामभोगेषु मुञ्चेमं श्रीभवं मदम् । एवं स्वराज्यनाशे त्वं शोकं संप्रसहिष्यसि ।।"},
{"c": "12.220", "n": "65", "i": 57824, "v": "शोककाले शुचो मा त्वं हर्षकाले च मा हृषः । अतीतानागते हित्वा प्रत्युत्पन्नेन वर्तय ।।"},
{"c": "12.220", "n": "66", "i": 57825, "v": "मां चेदभ्यागतः कालः सदायुक्तमतन्द्रितम् । क्षमस्व नचिरादिन्द्र त्वामप्युपगमिष्यति ।।"},
{"c": "12.220", "n": "67", "i": 57826, "v": "त्रासयन्निव देवेन्द्र वाग्भिस्तक्षसि मामिह । संयते मयि नूनं त्वमात्मानं बहु मन्यसे ।।"},
{"c": "12.220", "n": "68", "i": 57827, "v": "कालः प्रथममायान्मां पश्चात्त्वामनुधावति । तेन गर्जसि देवेन्द्र पूर्वं कालहते मयि ।।"},
{"c": "12.220", "n": "69", "i": 57828, "v": "को हि स्थातुमलं लोके क्रुद्धस्य मम संयुगे । कालस्तु बलवान्प्राप्तस्तेन तिष्ठसि वासव ।।"},
{"c": "12.220", "n": "70", "i": 57829, "v": "यत्तद्वर्षसहस्रान्तं पूर्णं भवितुमर्हति । यथा मे सर्वगात्राणि नस्वस्थानि हतौजसः ।।"},
{"c": "12.220", "n": "71", "i": 57830, "v": "अहमैन्द्रच्च्युतः स्थानात्त्वमिन्द्रः प्रकृतो दिवि । सुचित्रे जीवलोकेऽस्मिन्नुपास्यः कालपर्ययात् ।।"},
{"c": "12.220", "n": "72", "i": 57831, "v": "किं हि कृत्वा त्वमिन्द्रोऽद्य किं हि कृत्वा च्युता वयम् । कालः कर्ता विकर्ता च सर्वमन्यदकारणम् ।।"},
{"c": "12.220", "n": "73", "i": 57832, "v": "नाशं विनाशमैश्वर्यं सुखदुःखे भवाभवौ । विद्वान्प्राप्यैवमत्यर्थं न प्रहृष्येन्न च व्यथेत् ।।"},
{"c": "12.220", "n": "74", "i": 57833, "v": "त्वमेव हीन्द्र वेत्थास्मान्वेदाहं त्वां च वासव । विकत्थसे मां किं बद्धं कालेन निरपत्रप ।।"},
{"c": "12.220", "n": "75", "i": 57834, "v": "त्वमेव हि पुरा वेत्थ यत्तदा पौरुषं मम । समरेषु च विक्रान्तं पर्याप्तं तन्निदर्शनम् ।।"},
{"c": "12.220", "n": "76", "i": 57835, "v": "आदित्याश्चैव रुद्राश्च साध्याश्च वसुभिः सह । मया विनिर्जिताः सर्वे मरुतश्च शचीपते ।।"},
{"c": "12.220", "n": "77", "i": 57836, "v": "त्वमेव शक्र जानासि देवासुरसमागमे । समेता विबुधा भग्नास्तरसा समरे मया ।।"},
{"c": "12.220", "n": "78", "i": 57837, "v": "पर्वताश्चासकृत्क्षिप्ताः सवनाः सवनौकसः । सटङ्कशिखरा घोराः समरे मूर्ध्नि ते मया ।।"},
{"c": "12.220", "n": "79", "i": 57838, "v": "किं नु शक्यं मया कर्तुं यत्कालो दुरतिक्रमः । न हि त्वां नोत्सहे हन्तुं सवज्रमपि मुष्टिना ।।"},
{"c": "12.220", "n": "80", "i": 57839, "v": "न तु विक्रमकालोऽयं क्षमाकालोऽयमागतः । तेन त्वा मर्षये शक्र दुर्मर्षणतरस्त्वया ।।"},
{"c": "12.220", "n": "81", "i": 57840, "v": "त्वं मा परिणते काले परीतं कालवह्निना । नियतं कालपाशेन बद्धं शक्र विकत्थसे ।।"},
{"c": "12.220", "n": "82", "i": 57841, "v": "अयं स पुरुषः श्यामो लोकस्य दुरतिक्रमः । बद्ध्वा तिष्ठति मां रौद्रः पशुं रशनया यथा ।।"},
{"c": "12.220", "n": "83", "i": 57842, "v": "लाभालाभौ सुखं दुःखं कामक्रोधौ भवाभवौ । वधो बन्धः प्रमोक्षश्च सर्वं कालेन लभ्यते ।।"},
{"c": "12.220", "n": "84", "i": 57843, "v": "नाहं कर्ता न कर्ता त्वं कर्ता यस्तु सदा प्रभुः । सोऽयं पचति कालो मां वृक्षे फलमिवागतम् ।।"},
{"c": "12.220", "n": "85", "i": 57844, "v": "यान्येव पुरुषः कुर्वन्सुखैः कालेन युज्यते । पुनस्तान्येव कुर्वाणो दुःखैः कालेन युज्यते ।।"},
{"c": "12.220", "n": "86", "i": 57845, "v": "न च कालेन कालज्ञः स्पृष्टः शोचितुमर्हति । तेन शक्र न शोचामि नास्ति शोके सहायता ।।"},
{"c": "12.220", "n": "87", "i": 57846, "v": "यदा हि शोचतां शोको व्यसनं नापकर्षति । सामर्थ्यं शोचतो नास्ति नाद्य शोचाम्यहं ततः ।।"},
{"c": "12.220", "n": "88", "i": 57847, "v": "एवमुक्तः सहस्राक्षो भगवान्पाकशासनः । प्रतिसंहृत्य संरम्भमित्युवाच शतक्रतुः ।।"},
{"c": "12.220", "n": "89", "i": 57848, "v": "सवज्रमुद्यतं बाहुं दृष्ट्वा पाशांश्च वारुणान् । कस्येह न व्यथेद्बुद्धिर्मृत्योरपि जिघांसतः ।।"},
{"c": "12.220", "n": "90", "i": 57849, "v": "सा ते न व्यथते बुद्धिरचला तत्त्वदर्शिनी । ब्रुवन्न व्यथसे स त्वं वाक्यं सत्यपराक्रम ।।"},
{"c": "12.220", "n": "91", "i": 57850, "v": "को हि विश्वासमर्थेषु शरीरे वा शरीरभृत् । कर्तुमुत्सहते लोके दृष्ट्वा संप्रस्थितं जगत् ।।"},
{"c": "12.220", "n": "92", "i": 57851, "v": "अहमप्येवमेवैनं लोकं जानाम्यशाश्वतम् । कालाग्नावाहितं घोरे गुह्ये सततगेऽक्षरे ।।"},
{"c": "12.220", "n": "93", "i": 57852, "v": "न चात्र परिहारोऽस्ति कालस्पृष्टस्य कस्यचित् । सूक्ष्माणां महतां चैव भूतानां परिपच्यताम् ।।"},
{"c": "12.220", "n": "94", "i": 57853, "v": "अनीशस्याप्रमत्तस्य भूतानि पचतः सदा । अनिवृत्तस्य कालस्य क्षयं प्राप्तो न मुच्यते ।।"},
{"c": "12.220", "n": "95", "i": 57854, "v": "अप्रमत्तः प्रमत्तेषु कालो जागर्ति देहिषु । प्रयत्नेनाप्यतिक्रान्तो दृष्टपूर्वो न केनचित् ।।"},
{"c": "12.220", "n": "96", "i": 57855, "v": "पुराणः शाश्वतो धर्मः सर्वप्राणभृतां समः । कालो न परिहार्यश्च न चास्यास्ति व्यतिक्रमः ।।"},
{"c": "12.220", "n": "97", "i": 57856, "v": "अहोरात्रांश्च मासांश्च क्षणान्काष्ठाः कला लवान् । संपिण्डयति नः कालो वृद्धिं वार्धुषिको यथा ।।"},
{"c": "12.220", "n": "98", "i": 57857, "v": "इदमद्य करिष्यामि श्वः कर्तास्मीति वादिनम् । कालो हरति संप्राप्तो नदीवेग इवोडुपम् ।।"},
{"c": "12.220", "n": "99", "i": 57858, "v": "इदानीं तावदेवासौ मया दृष्टः कथं मृतः । इति कालेन ह्रियतां प्रलापः श्रूयते नृणाम् ।।"},
{"c": "12.220", "n": "100", "i": 57859, "v": "नश्यन्त्यर्थास्तथा भोगाः स्थानमैश्वर्यमेव च । अनित्यमध्रुवं सर्वं व्यवसायो हि दुष्करः । उच्छ्राया विनिपातान्ता भावोऽभावस्थ एव च ।।"},
{"c": "12.220", "n": "101", "i": 57860, "v": "सा ते न व्यथते बुद्धिरचला तत्त्वदर्शिनी । अहमासं पुरा चेति मनसापि न बुध्यसे ।।"},
{"c": "12.220", "n": "102", "i": 57861, "v": "कालेनाक्रम्य लोकेऽस्मिन्पच्यमाने बलीयसा । अज्येष्ठमकनिष्ठं च क्षिप्यमाणो न बुध्यसे ।।"},
{"c": "12.220", "n": "103", "i": 57862, "v": "ईर्ष्याभिमानलोभेषु कामक्रोधभयेषु च । स्पृहामोहाभिमानेषु लोकः सक्तो विमुह्यति ।।"},
{"c": "12.220", "n": "104", "i": 57863, "v": "भवांस्तु भावतत्त्वज्ञो विद्वाञ्ज्ञानतपोन्वितः । कालं पश्यति सुव्यक्तं पाणावामलकं यथा ।।"},
{"c": "12.220", "n": "105", "i": 57864, "v": "कालचारित्रतत्त्वज्ञः सर्वशास्त्रविशारदः । वैरोचने कृतात्मासि स्पृहणीयो विजानताम् ।।"},
{"c": "12.220", "n": "106", "i": 57865, "v": "सर्वलोको ह्ययं मन्ये बुद्ध्या परिगतस्त्वया । विहरन्सर्वतोमुक्तो न क्वचित्परिषज्जसे ।।"},
{"c": "12.220", "n": "107", "i": 57866, "v": "रजश्च हि तमश्च त्वा स्पृशतो न जितेन्द्रियम् । निष्प्रीतिं नष्टसंतापं त्वमात्मानमुपाससे ।।"},
{"c": "12.220", "n": "108", "i": 57867, "v": "सुहृदं सर्वभूतानां निर्वैरं शान्तमानसम् । दृष्ट्वा त्वां मम संजाता त्वय्यनुक्रोशिनी मतिः ।।"},
{"c": "12.220", "n": "109", "i": 57868, "v": "नाहमेतादृशं बुद्धं हन्तुमिच्छामि बन्धने । आनृशंस्यं परो धर्मो अनुक्रोशस्तथा त्वयि ।।"},
{"c": "12.220", "n": "110", "i": 57869, "v": "मोक्ष्यन्ते वारुणाः पाशास्तवेमे कालपर्ययात् । प्रजानामपचारेण स्वस्ति तेऽस्तु महासुर ।।"},
{"c": "12.220", "n": "111", "i": 57870, "v": "यदा श्वश्रूं स्नुषा वृद्धां परिचारेण योक्ष्यते । पुत्रश्च पितरं मोहात्प्रेषयिष्यति कर्मसु ।।"},
{"c": "12.220", "n": "112", "i": 57871, "v": "ब्राह्मणैः कारयिष्यन्ति वृषलाः पादधावनम् । शूद्राश्च ब्राह्मणीं भार्यामुपयास्यन्ति निर्भयाः ।।"},
{"c": "12.220", "n": "113", "i": 57872, "v": "वियोनिषु च बीजानि मोक्ष्यन्ते पुरुषा यदा । संकरं कांस्यभाण्डैश्च बलिं चापि कुपात्रकैः ।।"},
{"c": "12.220", "n": "114", "i": 57873, "v": "चातुर्वर्ण्यं यदा कृत्स्नमुन्मर्यादं भविष्यति । एकैकस्ते तदा पाशः क्रमशः प्रतिमोक्ष्यते ।।"},
{"c": "12.220", "n": "115", "i": 57874, "v": "अस्मत्तस्ते भयं नास्ति समयं प्रतिपालय । सुखी भव निराबाधः स्वस्थचेता निरामयः ।।"},
{"c": "12.220", "n": "116", "i": 57875, "v": "तमेवमुक्त्वा भगवाञ्शतक्रतुः; प्रतिप्रयातो गजराजवाहनः । विजित्य सर्वानसुरान्सुराधिपो; ननन्द हर्षेण बभूव चैकराट् ।।"},
{"c": "12.220", "n": "117", "i": 57876, "v": "महर्षयस्तुष्टुवुरञ्जसा च तं; वृषाकपिं सर्वचराचरेश्वरम् । हिमापहो हव्यमुदावहंस्त्वरं;स्तथामृतं चार्पितमीश्वराय ह ।।"},
{"c": "12.220", "n": "118", "i": 57877, "v": "द्विजोत्तमैः सर्वगतैरभिष्टुतो; विदीप्ततेजा गतमन्युरीश्वरः । प्रशान्तचेता मुदितः स्वमालयं; त्रिविष्टपं प्राप्य मुमोद वासवः ।।"},
{"c": "12.221", "t": "युधिष्ठिर उवाच ।"},
{"c": "12.221", "n": "1", "i": 57878, "v": "पूर्वरूपाणि मे राजन्पुरुषस्य भविष्यतः । पराभविष्यतश्चैव त्वं मे ब्रूहि पितामह ।।"},
{"c": "12.221", "t": "भीष्म उवाच ।"},
{"c": "12.221", "n": "2", "i": 57879, "v": "मन एव मनुष्यस्य पूर्वरूपाणि शंसति । भविष्यतश्च भद्रं ते तथैव नभविष्यतः ।।"},
{"c": "12.221", "n": "3", "i": 57880, "v": "अत्राप्युदाहरन्तीममितिहासं पुरातनम् । श्रिया शक्रस्य संवादं तन्निबोध युधिष्ठिर ।।"},
{"c": "12.221", "n": "4", "i": 57881, "v": "महतस्तपसो व्युष्ट्या पश्यँल्लोकौ परावरौ । सामान्यमृषिभिर्गत्वा ब्रह्मलोकनिवासिभिः ।।"},
{"c": "12.221", "n": "5", "i": 57882, "v": "ब्रह्मैवामितदीप्तौजाः शान्तपाप्मा महातपाः । विचचार यथाकामं त्रिषु लोकेषु नारदः ।।"},
{"c": "12.221", "n": "6", "i": 57883, "v": "कदाचित्प्रातरुत्थाय पिस्पृक्षुः सलिलं शुचि । ध्रुवद्वारभवां गङ्गां जगामावततार च ।।"},
{"c": "12.221", "n": "7", "i": 57884, "v": "सहस्रनयनश्चापि वज्री शम्बरपाकहा । तस्या देवर्षिजुष्टायास्तीरमभ्याजगाम ह ।।"},
{"c": "12.221", "n": "8", "i": 57885, "v": "तावाप्लुत्य यतात्मानौ कृतजप्यौ समासतुः । नद्याः पुलिनमासाद्य सूक्ष्मकाञ्चनवालुकम् ।।"},
{"c": "12.221", "n": "9", "i": 57886, "v": "पुण्यकर्मभिराख्याता देवर्षिकथिताः कथाः । चक्रतुस्तौ कथाशीलौ शुचिसंहृष्टमानसौ । पूर्ववृत्तव्यपेतानि कथयन्तौ समाहितौ ।।"},
{"c": "12.221", "n": "10", "i": 57887, "v": "अथ भास्करमुद्यन्तं रश्मिजालपुरस्कृतम् । पूर्णमण्डलमालोक्य तावुत्थायोपतस्थतुः ।।"},
{"c": "12.221", "n": "11", "i": 57888, "v": "अभितस्तूदयन्तं तमर्कमर्कमिवापरम् । आकाशे ददृशे ज्योतिरुद्यतार्चिःसमप्रभम् ।।"},
{"c": "12.221", "n": "12", "i": 57889, "v": "तयोः समीपं संप्राप्तं प्रत्यदृश्यत भारत । तत्सुपर्णार्कचरितमास्थितं वैष्णवं पदम् । भाभिरप्रतिमं भाति त्रैलोक्यमवभासयत् ।।"},
{"c": "12.221", "n": "13", "i": 57890, "v": "दिव्याभिरूपशोभाभिरप्सरोभिः पुरस्कृताम् । बृहतीमंशुमत्प्रख्यां बृहद्भानोरिवार्चिषम् ।।"},
{"c": "12.221", "n": "14", "i": 57891, "v": "नक्षत्रकल्पाभरणां ताराभक्तिसमस्रजम् । श्रियं ददृशतुः पद्मां साक्षात्पद्मतलस्थिताम् ।।"},
{"c": "12.221", "n": "15", "i": 57892, "v": "सावरुह्य विमानाग्रादङ्गनानामनुत्तमा । अभ्यगच्छत्त्रिलोकेशं शक्रं चर्षिं च नारदम् ।।"},
{"c": "12.221", "n": "16", "i": 57893, "v": "नारदानुगतः साक्षान्मघवांस्तामुपागमत् । कृताञ्जलिपुटो देवीं निवेद्यात्मानमात्मना ।।"},
{"c": "12.221", "n": "17", "i": 57894, "v": "चक्रे चानुपमां पूजां तस्याश्चापि स सर्ववित् । देवराजः श्रियं राजन्वाक्यं चेदमुवाच ह ।।"},
{"c": "12.221", "n": "18", "i": 57895, "v": "का त्वं केन च कार्येण संप्राप्ता चारुहासिनि । कुतश्चागम्यते सुभ्रु गन्तव्यं क्व च ते शुभे ।।"},
{"c": "12.221", "t": "श्रीरुवाच ।"},
{"c": "12.221", "n": "19", "i": 57896, "v": "पुण्येषु त्रिषु लोकेषु सर्वे स्थावरजङ्गमाः । ममात्मभावमिच्छन्तो यतन्ते परमात्मना ।।"},
{"c": "12.221", "n": "20", "i": 57897, "v": "साहं वै पङ्कजे जाता सूर्यरश्मिविबोधिते । भूत्यर्थं सर्वभूतानां पद्मा श्रीः पद्ममालिनी ।।"},
{"c": "12.221", "n": "21", "i": 57898, "v": "अहं लक्ष्मीरहं भूतिः श्रीश्चाहं बलसूदन । अहं श्रद्धा च मेधा च सन्नतिर्विजितिः स्थितिः ।।"},
{"c": "12.221", "n": "22", "i": 57899, "v": "अहं धृतिरहं सिद्धिरहं त्विड्भूतिरेव च । अहं स्वाहा स्वधा चैव संस्तुतिर्नियतिः कृतिः ।।"},
{"c": "12.221", "n": "23", "i": 57900, "v": "राज्ञां विजयमानानां सेनाग्रेषु ध्वजेषु च । निवासे धर्मशीलानां विषयेषु पुरेषु च ।।"},
{"c": "12.221", "n": "24", "i": 57901, "v": "जितकाशिनि शूरे च संग्रामेष्वनिवर्तिनि । निवसामि मनुष्येन्द्रे सदैव बलसूदन ।।"},
{"c": "12.221", "n": "25", "i": 57902, "v": "धर्मनित्ये महाबुद्धौ ब्रह्मण्ये सत्यवादिनि । प्रश्रिते दानशीले च सदैव निवसाम्यहम् ।।"},
{"c": "12.221", "n": "26", "i": 57903, "v": "असुरेष्ववसं पूर्वं सत्यधर्मनिबन्धना । विपरीतांस्तु तान्बुद्ध्वा त्वयि वासमरोचयम् ।।"},
{"c": "12.221", "t": "शक्र उवाच ।"},
{"c": "12.221", "n": "27", "i": 57904, "v": "कथंवृत्तेषु दैत्येषु त्वमवात्सीर्वरानने । दृष्ट्वा च किमिहागास्त्वं हित्वा दैतेयदानवान् ।।"},
{"c": "12.221", "t": "श्रीरुवाच ।"},
{"c": "12.221", "n": "28", "i": 57905, "v": "स्वधर्ममनुतिष्ठत्सु धैर्यादचलितेषु च । स्वर्गमार्गाभिरामेषु सत्त्वेषु निरता ह्यहम् ।।"},
{"c": "12.221", "n": "29", "i": 57906, "v": "दानाध्ययनयज्ञेज्या गुरुदैवतपूजनम् । विप्राणामतिथीनां च तेषां नित्यमवर्तत ।।"},
{"c": "12.221", "n": "30", "i": 57907, "v": "सुसंमृष्टगृहाश्चासञ्जितस्त्रीका हुताग्नयः । गुरुशुश्रूषवो दान्ता ब्रह्मण्याः सत्यवादिनः ।।"},
{"c": "12.221", "n": "31", "i": 57908, "v": "श्रद्दधाना जितक्रोधा दानशीलानसूयकाः । भृतपुत्रा भृतामात्या भृतदारा ह्यनीर्षवः ।।"},
{"c": "12.221", "n": "32", "i": 57909, "v": "अमर्षणा न चान्योन्यं स्पृहयन्ति कदाचन । न च जातूपतप्यन्ते धीराः परसमृद्धिभिः ।।"},
{"c": "12.221", "n": "33", "i": 57910, "v": "दातारः संगृहीतार आर्याः करुणवेदिनः । महाप्रसादा ऋजवो दृढभक्ता जितेन्द्रियाः ।।"},
{"c": "12.221", "n": "34", "i": 57911, "v": "संतुष्टभृत्यसचिवाः कृतज्ञाः प्रियवादिनः । यथार्थमानार्थकरा ह्रीनिषेधा यतव्रताः ।।"},
{"c": "12.221", "n": "35", "i": 57912, "v": "नित्यं पर्वसु सुस्नाताः स्वनुलिप्ताः स्वलंकृताः । उपवासतपःशीलाः प्रतीता ब्रह्मवादिनः ।।"},
{"c": "12.221", "n": "36", "i": 57913, "v": "नैनानभ्युदियात्सूर्यो न चाप्यासन्प्रगेनिशाः । रात्रौ दधि च सक्तूंश्च नित्यमेव व्यवर्जयन् ।।"},
{"c": "12.221", "n": "37", "i": 57914, "v": "काल्यं घृतं चान्ववेक्षन्प्रयता ब्रह्मचारिणः । मङ्गलानपि चापश्यन्ब्राह्मणांश्चाप्यपूजयन् ।।"},
{"c": "12.221", "n": "38", "i": 57915, "v": "सदा हि ददतां धर्मः सदा चाप्रतिगृह्णताम् । अर्धं च रात्र्याः स्वपतां दिवा चास्वपतां तथा ।।"},
{"c": "12.221", "n": "39", "i": 57916, "v": "कृपणानाथवृद्धानां दुर्बलातुरयोषिताम् । दायं च संविभागं च नित्यमेवानुमोदताम् ।।"},
{"c": "12.221", "n": "40", "i": 57917, "v": "विषण्णं त्रस्तमुद्विग्नं भयार्तं व्याधिपीडितम् । हृतस्वं व्यसनार्तं च नित्यमाश्वासयन्ति ते ।।"},
{"c": "12.221", "n": "41", "i": 57918, "v": "धर्ममेवान्ववर्तन्त न हिंसन्ति परस्परम् । अनुकूलाश्च कार्येषु गुरुवृद्धोपसेविनः ।।"},
{"c": "12.221", "n": "42", "i": 57919, "v": "पितृदेवातिथींश्चैव यथावत्तेऽभ्यपूजयन् । अवशेषाणि चाश्नन्ति नित्यं सत्यतपोरताः ।।"},
{"c": "12.221", "n": "43", "i": 57920, "v": "नैकेऽश्नन्ति सुसंपन्नं न गच्छन्ति परस्त्रियम् । सर्वभूतेष्ववर्तन्त यथात्मनि दयां प्रति ।।"},
{"c": "12.221", "n": "44", "i": 57921, "v": "नैवाकाशे न पशुषु नायोनौ न च पर्वसु । इन्द्रियस्य विसर्गं तेऽरोचयन्त कदाचन ।।"},
{"c": "12.221", "n": "45", "i": 57922, "v": "नित्यं दानं तथा दाक्ष्यमार्जवं चैव नित्यदा । उत्साहश्चानहंकारः परमं सौहृदं क्षमा ।।"},
{"c": "12.221", "n": "46", "i": 57923, "v": "सत्यं दानं तपः शौचं कारुण्यं वागनिष्ठुरा । मित्रेषु चानभिद्रोहः सर्वं तेष्वभवत्प्रभो ।।"},
{"c": "12.221", "n": "47", "i": 57924, "v": "निद्रा तन्द्रीरसंप्रीतिरसूया चानवेक्षिता । अरतिश्च विषादश्च न स्पृहा चाविशन्त तान् ।।"},
{"c": "12.221", "n": "48", "i": 57925, "v": "साहमेवंगुणेष्वेव दानवेष्ववसं पुरा । प्रजासर्गमुपादाय नैकं युगविपर्ययम् ।।"},
{"c": "12.221", "n": "49", "i": 57926, "v": "ततः कालविपर्यासे तेषां गुणविपर्ययात् । अपश्यं विगतं धर्मं कामक्रोधवशात्मनाम् ।।"},
{"c": "12.221", "n": "50", "i": 57927, "v": "सभासदां ते वृद्धानां सत्याः कथयतां कथाः । प्राहसन्नभ्यसूयंश्च सर्ववृद्धान्गुणावराः ।।"},
{"c": "12.221", "n": "51", "i": 57928, "v": "यूनः सहसमासीनान्वृद्धानभिगतान्सतः । नाभ्युत्थानाभिवादाभ्यां यथापूर्वमपूजयन् ।।"},
{"c": "12.221", "n": "52", "i": 57929, "v": "वर्तयन्त्येव पितरि पुत्राः प्रभवताऽऽत्मनः । अमित्रभृत्यतां प्राप्य ख्यापयन्तोऽनपत्रपाः ।।"},
{"c": "12.221", "n": "53", "i": 57930, "v": "तथा धर्मादपेतेन कर्मणा गर्हितेन ये । महतः प्राप्नुवन्त्यर्थांस्तेष्वेषामभवत्स्पृहा ।।"},
{"c": "12.221", "n": "54", "i": 57931, "v": "उच्चैश्चाप्यवदन्रात्रौ नीचैस्तत्राग्निरज्वलत् । पुत्राः पितॄनभ्यवदन्भार्याश्चाभ्यवदन्पतीन् ।।"},
{"c": "12.221", "n": "55", "i": 57932, "v": "मातरं पितरं वृद्धमाचार्यमतिथिं गुरुम् । गुरुवन्नाभ्यनन्दन्त कुमारान्नान्वपालयन् ।।"},
{"c": "12.221", "n": "56", "i": 57933, "v": "भिक्षां बलिमदत्त्वा च स्वयमन्नानि भुञ्जते । अनिष्ट्वा संविभज्याथ पितृदेवातिथीन्गुरून् ।।"},
{"c": "12.221", "n": "57", "i": 57934, "v": "न शौचमनुरुध्यन्त तेषां सूदजनास्तथा । मनसा कर्मणा वाचा भक्तमासीदनावृतम् ।।"},
{"c": "12.221", "n": "58", "i": 57935, "v": "विप्रकीर्णानि धान्यानि काकमूषकभोजनम् । अपावृतं पयोऽतिष्ठदुच्छिष्टाश्चास्पृशन्घृतम् ।।"},
{"c": "12.221", "n": "59", "i": 57936, "v": "कुद्दालपाटीपिटकं प्रकीर्णं कांस्यभाजनम् । द्रव्योपकरणं सर्वं नान्ववैक्षत्कुटुम्बिनी ।।"},
{"c": "12.221", "n": "60", "i": 57937, "v": "प्राकारागारविध्वंसान्न स्म ते प्रतिकुर्वते । नाद्रियन्ते पशून्बद्ध्वा यवसेनोदकेन च ।।"},
{"c": "12.221", "n": "61", "i": 57938, "v": "बालानां प्रेक्षमाणानां स्वयं भक्षानभक्षयन् । तथा भृत्यजनं सर्वं पर्यश्नन्ति च दानवाः ।।"},
{"c": "12.221", "n": "62", "i": 57939, "v": "पायसं कृसरं मांसमपूपानथ शष्कुलीः । अपाचयन्नात्मनोऽर्थे वृथामांसान्यभक्षयन् ।।"},
{"c": "12.221", "n": "63", "i": 57940, "v": "उत्सूर्यशायिनश्चासन्सर्वे चासन्प्रगेनिशाः । अवर्तन्कलहाश्चात्र दिवारात्रं गृहे गृहे ।।"},
{"c": "12.221", "n": "64", "i": 57941, "v": "अनार्याश्चार्यमासीनं पर्युपासन्न तत्र ह । आश्रमस्थान्विकर्मस्थाः प्रद्विषन्ति परस्परम् । संकराश्चाप्यवर्तन्त न च शौचमवर्तत ।।"},
{"c": "12.221", "n": "65", "i": 57942, "v": "ये च वेदविदो विप्रा विस्पष्टमनृचश्च ये । निरन्तरविशेषास्ते बहुमानावमानयोः ।।"},
{"c": "12.221", "n": "66", "i": 57943, "v": "हावमाभरणं वेषं गतिं स्थितिमवेक्षितुम् । असेवन्त भुजिष्या वै दुर्जनाचरितं विधिम् ।।"},
{"c": "12.221", "n": "67", "i": 57944, "v": "स्त्रियः पुरुषवेषेण पुंसः स्त्रीवेषधारिणः । क्रीडारतिविहारेषु परां मुदमवाप्नुवन् ।।"},
{"c": "12.221", "n": "68", "i": 57945, "v": "प्रभवद्भिः पुरा दायानर्हेभ्यः प्रतिपादितान् । नाभ्यवर्तन्त नास्तिक्याद्वर्तन्तः संभवेष्वपि ।।"},
{"c": "12.221", "n": "69", "i": 57946, "v": "मित्रेणाभ्यर्थितं मित्रमर्थे संशयिते क्वचित् । वालकोट्यग्रमात्रेण स्वार्थेनाघ्नत तद्वसु ।।"},
{"c": "12.221", "n": "70", "i": 57947, "v": "परस्वादानरुचयो विपण्यव्यवहारिणः । अदृश्यन्तार्यवर्णेषु शूद्राश्चापि तपोधनाः ।।"},
{"c": "12.221", "n": "71", "i": 57948, "v": "अधीयन्तेऽव्रताः केचिद्वृथाव्रतमथापरे । अशुश्रूषुर्गुरोः शिष्यः कश्चिच्छिष्यसखो गुरुः ।।"},
{"c": "12.221", "n": "72", "i": 57949, "v": "पिता चैव जनित्री च श्रान्तौ वृत्तोत्सवाविव । अप्रभुत्वे स्थितौ वृद्धावन्नं प्रार्थयतः सुतान् ।।"},
{"c": "12.221", "n": "73", "i": 57950, "v": "तत्र वेदविदः प्राज्ञा गाम्भीर्ये सागरोपमाः । कृष्यादिष्वभवन्सक्ता मूर्खाः श्राद्धान्यभुञ्जत ।।"},
{"c": "12.221", "n": "74", "i": 57951, "v": "प्रातः प्रातश्च सुप्रश्नं कल्पनं प्रेषणक्रियाः । शिष्यानुप्रहितास्तस्मिन्नकुर्वन्गुरवश्च ह ।।"},
{"c": "12.221", "n": "75", "i": 57952, "v": "श्वश्रूश्वशुरयोरग्रे वधूः प्रेष्यानशासत । अन्वशासच्च भर्तारं समाहूयाभिजल्पती ।।"},
{"c": "12.221", "n": "76", "i": 57953, "v": "प्रयत्नेनापि चारक्षच्चित्तं पुत्रस्य वै पिता । व्यभजंश्चापि संरम्भाद्दुःखवासं तथावसन् ।।"},
{"c": "12.221", "n": "77", "i": 57954, "v": "अग्निदाहेन चोरैर्वा राजभिर्वा हृतं धनम् । दृष्ट्वा द्वेषात्प्राहसन्त सुहृत्संभाविता ह्यपि ।।"},
{"c": "12.221", "n": "78", "i": 57955, "v": "कृतघ्ना नास्तिकाः पापा गुरुदाराभिमर्शिनः । अभक्ष्यभक्षणरता निर्मर्यादा हतत्विषः ।।"},
{"c": "12.221", "n": "79", "i": 57956, "v": "तेष्वेवमादीनाचारानाचरत्सु विपर्यये । नाहं देवेन्द्र वत्स्यामि दानवेष्विति मे मतिः ।।"},
{"c": "12.221", "n": "80", "i": 57957, "v": "तां मां स्वयमनुप्राप्तामभिनन्द शचीपते । त्वयार्चितां मां देवेश पुरोधास्यन्ति देवताः ।।"},
{"c": "12.221", "n": "81", "i": 57958, "v": "यत्राहं तत्र मत्कान्ता मद्विशिष्टा मदर्पणाः । सप्त देव्यो मयाष्टम्यो वासं चेष्यन्ति मेऽष्टधा ।।"},
{"c": "12.221", "n": "82", "i": 57959, "v": "आशा श्रद्धा धृतिः कान्तिर्विजितिः सन्नतिः क्षमा । अष्टमी वृत्तिरेतासां पुरोगा पाकशासन ।।"},
{"c": "12.221", "n": "83", "i": 57960, "v": "ताश्चाहं चासुरांस्त्यक्त्वा युष्मद्विषयमागता । त्रिदशेषु निवत्स्यामो धर्मनिष्ठान्तरात्मसु ।।"},
{"c": "12.221", "t": "भीष्म उवाच ।"},
{"c": "12.221", "n": "84", "i": 57961, "v": "इत्युक्तवचनां देवीमत्यर्थं तौ ननन्दतुः । नारदश्च त्रिलोकर्षिर्वृत्रहन्ता च वासवः ।।"},
{"c": "12.221", "n": "85", "i": 57962, "v": "ततोऽनलसखो वायुः प्रववौ देववेश्मसु । इष्टगन्धः सुखस्पर्शः सर्वेन्द्रियसुखावहः ।।"},
{"c": "12.221", "n": "86", "i": 57963, "v": "शुचौ चाभ्यर्चिते देशे त्रिदशाः प्रायशः स्थिताः । लक्ष्म्या सहितमासीनं मघवन्तं दिदृक्षवः ।।"},
{"c": "12.221", "n": "87", "i": 57964, "v": "ततो दिवं प्राप्य सहस्रलोचनः; श्रियोपपन्नः सुहृदा सुरर्षिणा । रथेन हर्यश्वयुजा सुरर्षभः; सदः सुराणामभिसत्कृतो ययौ ।।"},
{"c": "12.221", "n": "88", "i": 57965, "v": "अथेङ्गितं वज्रधरस्य नारदः; श्रियाश्च देव्या मनसा विचारयन् । श्रियै शशंसामरदृष्टपौरुषः; शिवेन तत्रागमनं महर्द्धिमत् ।।"},
{"c": "12.221", "n": "89", "i": 57966, "v": "ततोऽमृतं द्यौः प्रववर्ष भास्वती; पितामहस्यायतने स्वयंभुवः । अनाहता दुन्दुभयश्च नेदिरे; तथा प्रसन्नाश्च दिशश्चकाशिरे ।।"},
{"c": "12.221", "n": "90", "i": 57967, "v": "यथर्तु सस्येषु ववर्ष वासवो; न धर्ममार्गाद्विचचाल कश्चन । अनेकरत्नाकरभूषणा च भूः; सुघोषघोषा भुवनौकसां जये ।।"},
{"c": "12.221", "n": "91", "i": 57968, "v": "क्रियाभिरामा मनुजा यशस्विनो; बभुः शुभे पुण्यकृतां पथि स्थिताः । नरामराः किंनरयक्षराक्षसाः; समृद्धिमन्तः सुखिनो यशस्विनः ।।"},
{"c": "12.221", "n": "92", "i": 57969, "v": "न जात्वकाले कुसुमं कुतः फलं; पपात वृक्षात्पवनेरितादपि । रसप्रदाः कामदुघाश्च धेनवो; न दारुणा वाग्विचचार कस्यचित् ।।"},
{"c": "12.221", "n": "93", "i": 57970, "v": "इमां सपर्यां सह सर्वकामदैः; श्रियाश्च शक्रप्रमुखैश्च दैवतैः । पठन्ति ये विप्रसदः समागमे; समृद्धकामाः श्रियमाप्नुवन्ति ते ।।"},
{"c": "12.221", "n": "94", "i": 57971, "v": "त्वया कुरूणां वर यत्प्रचोदितं; भवाभवस्येह परं निदर्शनम् । तदद्य सर्वं परिकीर्तितं मया; परीक्ष्य तत्त्वं परिगन्तुमर्हसि ।।"},
{"c": "12.222", "t": "युधिष्ठिर उवाच ।"},
{"c": "12.222", "n": "1", "i": 57972, "v": "किंशीलः किंसमाचारः किंविद्यः किंपरायणः । प्राप्नोति ब्रह्मणः स्थानं यत्परं प्रकृतेर्ध्रुवम् ।।"},
{"c": "12.222", "t": "भीष्म उवाच ।"},
{"c": "12.222", "n": "2", "i": 57973, "v": "मोक्षधर्मेषु नियतो लघ्वाहारो जितेन्द्रियः । प्राप्नोति ब्रह्मणः स्थानं यत्परं प्रकृतेर्ध्रुवम् ।।"},
{"c": "12.222", "n": "3", "i": 57974, "v": "अत्राप्युदाहरन्तीममितिहासं पुरातनम् । जैगीषव्यस्य संवादमसितस्य च भारत ।।"},
{"c": "12.222", "n": "4", "i": 57975, "v": "जैगीषव्यं महाप्राज्ञं धर्माणामागतागमम् । अक्रुध्यन्तमहृष्यन्तमसितो देवलोऽब्रवीत् ।।"},
{"c": "12.222", "n": "5", "i": 57976, "v": "न प्रीयसे वन्द्यमानो निन्द्यमानो न कुप्यसि । का ते प्रज्ञा कुतश्चैषा किं चैतस्याः परायणम् ।।"},
{"c": "12.222", "n": "6", "i": 57977, "v": "इति तेनानुयुक्तः स तमुवाच महातपाः । महद्वाक्यमसंदिग्धं पुष्कलार्थपदं शुचि ।।"},
{"c": "12.222", "n": "7", "i": 57978, "v": "या गतिर्या परा निष्ठा या शान्तिः पुण्यकर्मणाम् । तां तेऽहं संप्रवक्ष्यामि यन्मां पृच्छसि वै द्विज ।।"},
{"c": "12.222", "n": "8", "i": 57979, "v": "निन्दत्सु च समो नित्यं प्रशंसत्सु च देवल । निह्नुवन्ति च ये तेषां समयं सुकृतं च ये ।।"},
{"c": "12.222", "n": "9", "i": 57980, "v": "उक्ताश्च न विवक्षन्ति वक्तारमहिते रतम् । प्रतिहन्तुं न चेच्छन्ति हन्तारं वै मनीषिणः ।।"},
{"c": "12.222", "n": "10", "i": 57981, "v": "नाप्राप्तमनुशोचन्ति प्राप्तकालानि कुर्वते । न चातीतानि शोचन्ति न चैनान्प्रतिजानते ।।"},
{"c": "12.222", "n": "11", "i": 57982, "v": "संप्राप्तानां च पूज्यानां कामादर्थेषु देवल । यथोपपत्तिं कुर्वन्ति शक्तिमन्तः कृतव्रताः ।।"},
{"c": "12.222", "n": "12", "i": 57983, "v": "पक्वविद्या महाप्राज्ञा जितक्रोधा जितेन्द्रियाः । मनसा कर्मणा वाचा नापराध्यन्ति कस्यचित् ।।"},
{"c": "12.222", "n": "13", "i": 57984, "v": "अनीर्षवो न चान्योन्यं विहिंसन्ति कदाचन । न च जातूपतप्यन्ते धीराः परसमृद्धिभिः ।।"},
{"c": "12.222", "n": "14", "i": 57985, "v": "निन्दाप्रशंसे चात्यर्थं न वदन्ति परस्य ये । न च निन्दाप्रशंसाभ्यां विक्रियन्ते कदाचन ।।"},
{"c": "12.222", "n": "15", "i": 57986, "v": "सर्वतश्च प्रशान्ता ये सर्वभूतहिते रताः । न क्रुध्यन्ति न हृष्यन्ति नापराध्यन्ति कस्यचित् । विमुच्य हृदयग्रन्थींश्चङ्क्रम्यन्ते यथासुखम् ।।"},
{"c": "12.222", "n": "16", "i": 57987, "v": "न येषां बान्धवाः सन्ति ये चान्येषां न बान्धवाः । अमित्राश्च न सन्त्येषां ये चामित्रा न कस्यचित् ।।"},
{"c": "12.222", "n": "17", "i": 57988, "v": "य एवं कुर्वते मर्त्याः सुखं जीवन्ति सर्वदा । धर्ममेवानुवर्तन्ते धर्मज्ञा द्विजसत्तम । ये ह्यतो विच्युता मार्गात्ते हृष्यन्त्युद्विजन्ति च ।।"},
{"c": "12.222", "n": "18", "i": 57989, "v": "आस्थितस्तमहं मार्गमसूयिष्यामि कं कथम् । निन्द्यमानः प्रशस्तो वा हृष्येयं केन हेतुना ।।"},
{"c": "12.222", "n": "19", "i": 57990, "v": "यद्यदिच्छन्ति तन्मार्गमभिगच्छन्ति मानवाः । न मे निन्दाप्रशंसाभ्यां ह्रासवृद्धी भविष्यतः ।।"},
{"c": "12.222", "n": "20", "i": 57991, "v": "अमृतस्येव संतृप्येदवमानस्य तत्त्ववित् । विषस्येवोद्विजेन्नित्यं संमानस्य विचक्षणः ।।"},
{"c": "12.222", "n": "21", "i": 57992, "v": "अवज्ञातः सुखं शेते इह चामुत्र चोभयोः । विमुक्तः सर्वपापेभ्यो योऽवमन्ता स बध्यते ।।"},
{"c": "12.222", "n": "22", "i": 57993, "v": "परां गतिं च ये केचित्प्रार्थयन्ति मनीषिणः । एतद्व्रतं समाश्रित्य सुखमेधन्ति ते जनाः ।।"},
{"c": "12.222", "n": "23", "i": 57994, "v": "सर्वतश्च समाहृत्य क्रतून्सर्वाञ्जितेन्द्रियः । प्राप्नोति ब्रह्मणः स्थानं यत्परं प्रकृतेर्ध्रुवम् ।।"},
{"c": "12.222", "n": "24", "i": 57995, "v": "नास्य देवा न गन्धर्वा न पिशाचा न राक्षसाः । पदमन्ववरोहन्ति प्राप्तस्य परमां गतिम् ।।"},
{"c": "12.223", "t": "युधिष्ठिर उवाच ।"},
{"c": "12.223", "n": "1", "i": 57996, "v": "प्रियः सर्वस्य लोकस्य सर्वसत्त्वाभिनन्दिता । गुणैः सर्वैरुपेतश्च को न्वस्ति भुवि मानवः ।।"},
{"c": "12.223", "t": "भीष्म उवाच ।"},
{"c": "12.223", "n": "2", "i": 57997, "v": "अत्र ते वर्तयिष्यामि पृच्छतो भरतर्षभ । उग्रसेनस्य संवादं नारदे केशवस्य च ।।"},
{"c": "12.223", "t": "उग्रसेन उवाच ।"},
{"c": "12.223", "n": "3", "i": 57998, "v": "पश्य संकल्पते लोको नारदस्य प्रकीर्तने । मन्ये स गुणसंपन्नो ब्रूहि तन्मम पृच्छतः ।।"},
{"c": "12.223", "t": "वासुदेव उवाच ।"},
{"c": "12.223", "n": "4", "i": 57999, "v": "कुकुराधिप यान्मन्ये शृणु तान्मे विवक्षतः । नारदस्य गुणान्साधून्संक्षेपेण नराधिप ।।"},
{"c": "12.223", "n": "5", "i": 58000, "v": "न चारित्रनिमित्तोऽस्याहंकारो देहपातनः । अभिन्नश्रुतचारित्रस्तस्मात्सर्वत्र पूजितः ।।"},
{"c": "12.223", "n": "6", "i": 58001, "v": "तपस्वी नारदो बाढं वाचि नास्य व्यतिक्रमः । कामाद्वा यदि वा लोभात्तस्मात्सर्वत्र पूजितः ।।"},
{"c": "12.223", "n": "7", "i": 58002, "v": "अध्यात्मविधितत्त्वज्ञः क्षान्तः शक्तो जितेन्द्रियः । ऋजुश्च सत्यवादी च तस्मात्सर्वत्र पूजितः ।।"},
{"c": "12.223", "n": "8", "i": 58003, "v": "तेजसा यशसा बुद्ध्या नयेन विनयेन च । जन्मना तपसा वृद्धस्तस्मात्सर्वत्र पूजितः ।।"},
{"c": "12.223", "n": "9", "i": 58004, "v": "सुखशीलः सुसंभोगः सुभोज्यः स्वादरः शुचिः । सुवाक्यश्चाप्यनीर्ष्यश्च तस्मात्सर्वत्र पूजितः ।।"},
{"c": "12.223", "n": "10", "i": 58005, "v": "कल्याणं कुरुते बाढं पापमस्मिन्न विद्यते । न प्रीयते परानर्थैस्तस्मात्सर्वत्र पूजितः ।।"},
{"c": "12.223", "n": "11", "i": 58006, "v": "वेदश्रुतिभिराख्यानैरर्थानभिजिगीषते । तितिक्षुरनवज्ञश्च तस्मात्सर्वत्र पूजितः ।।"},
{"c": "12.223", "n": "12", "i": 58007, "v": "समत्वाद्धि प्रियो नास्ति नाप्रियश्च कथंचन । मनोनुकूलवादी च तस्मात्सर्वत्र पूजितः ।।"},
{"c": "12.223", "n": "13", "i": 58008, "v": "बहुश्रुतश्चैत्रकथः पण्डितोऽनलसोऽशठः । अदीनोऽक्रोधनोऽलुब्धस्तस्मात्सर्वत्र पूजितः ।।"},
{"c": "12.223", "n": "14", "i": 58009, "v": "नार्थे न धर्मे कामे वा भूतपूर्वोऽस्य विग्रहः । दोषाश्चास्य समुच्छिन्नास्तस्मात्सर्वत्र पूजितः ।।"},
{"c": "12.223", "n": "15", "i": 58010, "v": "दृढभक्तिरनिन्द्यात्मा श्रुतवाननृशंसवान् । वीतसंमोहदोषश्च तस्मात्सर्वत्र पूजितः ।।"},
{"c": "12.223", "n": "16", "i": 58011, "v": "असक्तः सर्वसङ्गेषु सक्तात्मेव च लक्ष्यते । अदीर्घसंशयो वाग्मी तस्मात्सर्वत्र पूजितः ।।"},
{"c": "12.223", "n": "17", "i": 58012, "v": "समाधिर्नास्य मानार्थे नात्मानं स्तौति कर्हिचित् । अनीर्ष्युर्दृढसंभाषस्तस्मात्सर्वत्र पूजितः ।।"},
{"c": "12.223", "n": "18", "i": 58013, "v": "लोकस्य विविधं वृत्तं प्रकृतेश्चाप्यकुत्सयन् । संसर्गविद्याकुशलस्तस्मात्सर्वत्र पूजितः ।।"},
{"c": "12.223", "n": "19", "i": 58014, "v": "नासूयत्यागमं कंचित्स्वं तपो नोपजीवति । अवन्ध्यकालो वश्यात्मा तस्मात्सर्वत्र पूजितः ।।"},
{"c": "12.223", "n": "20", "i": 58015, "v": "कृतश्रमः कृतप्रज्ञो न च तृप्तः समाधितः । नियमस्थोऽप्रमत्तश्च तस्मात्सर्वत्र पूजितः ।।"},
{"c": "12.223", "n": "21", "i": 58016, "v": "सापत्रपश्च युक्तश्च सुनेयः श्रेयसे परैः । अभेत्ता परगुह्यानां तस्मात्सर्वत्र पूजितः ।।"},
{"c": "12.223", "n": "22", "i": 58017, "v": "न हृष्यत्यर्थलाभेषु नालाभेषु व्यथत्यपि । स्थिरबुद्धिरसक्तात्मा तस्मात्सर्वत्र पूजितः ।।"},
{"c": "12.223", "n": "23", "i": 58018, "v": "तं सर्वगुणसंपन्नं दक्षं शुचिमकातरम् । कालज्ञं च नयज्ञं च कः प्रियं न करिष्यति ।।"},
{"c": "12.224", "t": "युधिष्ठिर उवाच ।"},
{"c": "12.224", "n": "1", "i": 58019, "v": "आद्यन्तं सर्वभूतानां श्रोतुमिच्छामि कौरव । ध्यानं कर्म च कालं च तथैवायुर्युगे युगे ।।"},
{"c": "12.224", "n": "2", "i": 58020, "v": "लोकतत्त्वं च कार्त्स्न्येन भूतानामागतिं गतिम् । सर्गश्च निधनं चैव कुत एतत्प्रवर्तते ।।"},
{"c": "12.224", "n": "3", "i": 58021, "v": "यदि तेऽनुग्रहे बुद्धिरस्मास्विह सतां वर । एतद्भवन्तं पृच्छामि तद्भवान्प्रब्रवीतु मे ।।"},
{"c": "12.224", "n": "4", "i": 58022, "v": "पूर्वं हि कथितं श्रुत्वा भृगुभाषितमुत्तमम् । भरद्वाजस्य विप्रर्षेस्ततो मे बुद्धिरुत्तमा ।।"},
{"c": "12.224", "n": "5", "i": 58023, "v": "जाता परमधर्मिष्ठा दिव्यसंस्थानसंस्थिता । ततो भूयस्तु पृच्छामि तद्भवान्वक्तुमर्हति ।।"},
{"c": "12.224", "t": "भीष्म उवाच ।"},
{"c": "12.224", "n": "6", "i": 58024, "v": "अत्र ते वर्तयिष्येऽहमितिहासं पुरातनम् । जगौ यद्भगवान्व्यासः पुत्राय परिपृच्छते ।।"},
{"c": "12.224", "n": "7", "i": 58025, "v": "अधीत्य वेदानखिलान्साङ्गोपनिषदस्तथा । अन्विच्छन्नैष्ठिकं कर्म धर्मनैपुणदर्शनात् ।।"},
{"c": "12.224", "n": "8", "i": 58026, "v": "कृष्णद्वैपायनं व्यासं पुत्रो वैयासकिः शुकः । पप्रच्छ संदेहमिमं छिन्नधर्मार्थसंशयम् ।।"},
{"c": "12.224", "n": "9", "i": 58027, "v": "भूतग्रामस्य कर्तारं कालज्ञाने च निश्चयम् । ब्राह्मणस्य च यत्कृत्यं तद्भवान्वक्तुमर्हति ।।"},
{"c": "12.224", "n": "10", "i": 58028, "v": "तस्मै प्रोवाच तत्सर्वं पिता पुत्राय पृच्छते । अतीतानागते विद्वान्सर्वज्ञः सर्वधर्मवित् ।।"},
{"c": "12.224", "n": "11", "i": 58029, "v": "अनाद्यन्तमजं दिव्यमजरं ध्रुवमव्ययम् । अप्रतर्क्यमविज्ञेयं ब्रह्माग्रे समवर्तत ।।"},
{"c": "12.224", "n": "12", "i": 58030, "v": "काष्ठा निमेषा दश पञ्च चैव; त्रिंशत्तु काष्ठा गणयेत्कलां ताम् । त्रिंशत्कलाश्चापि भवेन्मुहूर्तो; भागः कलाया दशमश्च यः स्यात् ।।"},
{"c": "12.224", "n": "13", "i": 58031, "v": "त्रिंशन्मुहूर्तश्च भवेदहश्च; रात्रिश्च संख्या मुनिभिः प्रणीता । मासः स्मृतो रात्र्यहनी च त्रिंश;त्संवत्सरो द्वादशमास उक्तः । संवत्सरं द्वे अयने वदन्ति; संख्याविदो दक्षिणमुत्तरं च ।।"},
{"c": "12.224", "n": "14", "i": 58032, "v": "अहोरात्रे विभजते सूर्यो मानुषलौकिके । रात्रिः स्वप्नाय भूतानां चेष्टायै कर्मणामहः ।।"},
{"c": "12.224", "n": "15", "i": 58033, "v": "पित्र्ये रात्र्यहनी मासः प्रविभागस्तयोः पुनः । कृष्णोऽहः कर्मचेष्टायां शुक्लः स्वप्नाय शर्वरी ।।"},
{"c": "12.224", "n": "16", "i": 58034, "v": "दैवे रात्र्यहनी वर्षं प्रविभागस्तयोः पुनः । अहस्तत्रोदगयनं रात्रिः स्याद्दक्षिणायनम् ।।"},
{"c": "12.224", "n": "17", "i": 58035, "v": "ये ते रात्र्यहनी पूर्वे कीर्तिते दैवलौकिके । तयोः संख्याय वर्षाग्रं ब्राह्मे वक्ष्याम्यहःक्षपे ।।"},
{"c": "12.224", "n": "18", "i": 58036, "v": "तेषां संवत्सराग्राणि प्रवक्ष्याम्यनुपूर्वशः । कृते त्रेतायुगे चैव द्वापरे च कलौ तथा ।।"},
{"c": "12.224", "n": "19", "i": 58037, "v": "चत्वार्याहुः सहस्राणि वर्षाणां तत्कृतं युगम् । तस्य तावच्छती संध्या संध्यांशश्च तथाविधः ।।"},
{"c": "12.224", "n": "20", "i": 58038, "v": "इतरेषु ससंध्येषु ससंध्यांशेषु च त्रिषु । एकापायेन संयान्ति सहस्राणि शतानि च ।।"},
{"c": "12.224", "n": "21", "i": 58039, "v": "एतानि शाश्वताँल्लोकान्धारयन्ति सनातनान् । एतद्ब्रह्मविदां तात विदितं ब्रह्म शाश्वतम् ।।"},
{"c": "12.224", "n": "22", "i": 58040, "v": "चतुष्पात्सकलो धर्मः सत्यं चैव कृते युगे । नाधर्मेणागमः कश्चित्परस्तस्य प्रवर्तते ।।"},
{"c": "12.224", "n": "23", "i": 58041, "v": "इतरेष्वागमाद्धर्मः पादशस्त्ववरोप्यते । चौरिकानृतमायाभिरधर्मश्चोपचीयते ।।"},
{"c": "12.224", "n": "24", "i": 58042, "v": "अरोगाः सर्वसिद्धार्थाश्चतुर्वर्षशतायुषः । कृते त्रेतादिष्वेतेषां पादशो ह्रसते वयः ।।"},
{"c": "12.224", "n": "25", "i": 58043, "v": "वेदवादाश्चानुयुगं ह्रसन्तीति च नः श्रुतम् । आयूंषि चाशिषश्चैव वेदस्यैव च यत्फलम् ।।"},
{"c": "12.224", "n": "26", "i": 58044, "v": "अन्ये कृतयुगे धर्मास्त्रेतायां द्वापरेऽपरे । अन्ये कलियुगे धर्मा यथाशक्तिकृता इव ।।"},
{"c": "12.224", "n": "27", "i": 58045, "v": "तपः परं कृतयुगे त्रेतायां ज्ञानमुत्तमम् । द्वापरे यज्ञमेवाहुर्दानमेव कलौ युगे ।।"},
{"c": "12.224", "n": "28", "i": 58046, "v": "एतां द्वादशसाहस्रीं युगाख्यां कवयो विदुः । सहस्रं परिवृत्तं तद्ब्राह्मं दिवसमुच्यते ।।"},
{"c": "12.224", "n": "29", "i": 58047, "v": "रात्रिस्तावत्तिथी ब्राह्मी तदादौ विश्वमीश्वरः । प्रलयेऽध्यात्ममाविश्य सुप्त्वा सोऽन्ते विबुध्यते ।।"},
{"c": "12.224", "n": "30", "i": 58048, "v": "सहस्रयुगपर्यन्तमहर्यद्ब्रह्मणो विदुः । रात्रिं युगसहस्रान्तां तेऽहोरात्रविदो जनाः ।।"},
{"c": "12.224", "n": "31", "i": 58049, "v": "प्रतिबुद्धो विकुरुते ब्रह्माक्षय्यं क्षपाक्षये । सृजते च महद्भूतं तस्माद्व्यक्तात्मकं मनः ।।"},
{"c": "12.224", "n": "32", "i": 58050, "v": "ब्रह्म तेजोमयं शुक्रं यस्य सर्वमिदं जगत् । एकस्य भूतं भूतस्य द्वयं स्थावरजङ्गमम् ।।"},
{"c": "12.224", "n": "33", "i": 58051, "v": "अहर्मुखे विबुद्धः सन्सृजते विद्यया जगत् । अग्र एव महाभूतमाशु व्यक्तात्मकं मनः ।।"},
{"c": "12.224", "n": "34", "i": 58052, "v": "अभिभूयेह चार्चिष्मद्व्यसृजत्सप्त मानसान् । दूरगं बहुधागामि प्रार्थनासंशयात्मकम् ।।"},
{"c": "12.224", "n": "35", "i": 58053, "v": "मनः सृष्टिं विकुरुते चोद्यमानं सिसृक्षया । आकाशं जायते तस्मात्तस्य शब्दो गुणो मतः ।।"},
{"c": "12.224", "n": "36", "i": 58054, "v": "आकाशात्तु विकुर्वाणात्सर्वगन्धवहः शुचिः । बलवाञ्जायते वायुस्तस्य स्पर्शो गुणो मतः ।।"},
{"c": "12.224", "n": "37", "i": 58055, "v": "वायोरपि विकुर्वाणाज्ज्योतिर्भूतं तमोनुदम् । रोचिष्णु जायते तत्र तद्रूपगुणमुच्यते ।।"},
{"c": "12.224", "n": "38", "i": 58056, "v": "ज्योतिषोऽपि विकुर्वाणाद्भवन्त्यापो रसात्मिकाः । अद्भ्यो गन्धगुणा भूमिः पूर्वैषा सृष्टिरुच्यते ।।"},
{"c": "12.224", "n": "39", "i": 58057, "v": "गुणाः पूर्वस्य पूर्वस्य प्राप्नुवन्त्युत्तरोत्तरम् । तेषां यावत्तिथं यद्यत्तत्तत्तावद्गुणं स्मृतम् ।।"},
{"c": "12.224", "n": "40", "i": 58058, "v": "उपलभ्याप्सु चेद्गन्धं केचिद्ब्रूयुरनैपुणात् । पृथिव्यामेव तं विद्यादापो वायुं च संश्रितम् ।।"},
{"c": "12.224", "n": "41", "i": 58059, "v": "एते तु सप्त पुरुषा नानाविर्याः पृथक्पृथक् । नाशक्नुवन्प्रजाः स्रष्टुमसमागम्य सर्वतः ।।"},
{"c": "12.224", "n": "42", "i": 58060, "v": "ते समेत्य महात्मानमन्योन्यमभिसंश्रिताः । शरीराश्रयणं प्राप्तास्ततः पुरुष उच्यते ।।"},
{"c": "12.224", "n": "43", "i": 58061, "v": "श्रयणाच्छरीरं भवति मूर्तिमत्षोडशात्मकम् । तदाविशन्ति भूतानि महान्ति सह कर्मणा ।।"},
{"c": "12.224", "n": "44", "i": 58062, "v": "सर्वभूतानि चादाय तपसश्चरणाय च । आदिकर्ता महाभूतं तमेवाहुः प्रजापतिम् ।।"},
{"c": "12.224", "n": "45", "i": 58063, "v": "स वै सृजति भूतानि स एव पुरुषः परः । अजो जनयते ब्रह्मा देवर्षिपितृमानवान् ।।"},
{"c": "12.224", "n": "46", "i": 58064, "v": "लोकान्नदीः समुद्रांश्च दिशः शैलान्वनस्पतीन् । नरकिंनररक्षांसि वयःपशुमृगोरगान् । अव्ययं च व्ययं चैव द्वयं स्थावरजङ्गमम् ।।"},
{"c": "12.224", "n": "47", "i": 58065, "v": "तेषां ये यानि कर्माणि प्राक्सृष्ट्यां प्रतिपेदिरे । तान्येव प्रतिपद्यन्ते सृज्यमानाः पुनः पुनः ।।"},
{"c": "12.224", "n": "48", "i": 58066, "v": "हिंस्राहिंस्रे मृदुक्रूरे धर्माधर्मे ऋतानृते । अतो यन्मन्यते धाता तस्मात्तत्तस्य रोचते ।।"},
{"c": "12.224", "n": "49", "i": 58067, "v": "महाभूतेषु नानात्वमिन्द्रियार्थेषु मूर्तिषु । विनियोगं च भूतानां धातैव विदधात्युत ।।"},
{"c": "12.224", "n": "50", "i": 58068, "v": "केचित्पुरुषकारं तु प्राहुः कर्मविदो जनाः । दैवमित्यपरे विप्राः स्वभावं भूतचिन्तकाः ।।"},
{"c": "12.224", "n": "51", "i": 58069, "v": "पौरुषं कर्म दैवं च फलवृत्तिस्वभावतः । त्रय एतेऽपृथग्भूता नविवेकं तु केचन ।।"},
{"c": "12.224", "n": "52", "i": 58070, "v": "एवमेतच्च नैवं च यद्भूतं सृजते जगत् । कर्मस्था विषमं ब्रूयुः सत्त्वस्थाः समदर्शिनः ।।"},
{"c": "12.224", "n": "53", "i": 58071, "v": "तपो निःश्रेयसं जन्तोस्तस्य मूलं दमः शमः । तेन सर्वानवाप्नोति यान्कामान्मनसेच्छति ।।"},
{"c": "12.224", "n": "54", "i": 58072, "v": "तपसा तदवाप्नोति यद्भूतं सृजते जगत् । स तद्भूतश्च सर्वेषां भूतानां भवति प्रभुः ।।"},
{"c": "12.224", "n": "55", "i": 58073, "v": "ऋषयस्तपसा वेदानध्यैषन्त दिवानिशम् । अनादिनिधना नित्या वागुत्सृष्टा स्वयंभुवा ।।"},
{"c": "12.224", "n": "56", "i": 58074, "v": "ऋषीणां नामधेयानि याश्च वेदेषु सृष्टयः । शर्वर्यन्तेषु जातानां तान्येवैभ्यो ददाति सः ।।"},
{"c": "12.224", "n": "57", "i": 58075, "v": "नामभेदस्तपःकर्मयज्ञाख्या लोकसिद्धयः । आत्मसिद्धिस्तु वेदेषु प्रोच्यते दशभिः क्रमैः ।।"},
{"c": "12.224", "n": "58", "i": 58076, "v": "यदुक्तं वेदवादेषु गहनं वेददृष्टिभिः । तदन्तेषु यथायुक्तं क्रमयोगेन लक्ष्यते ।।"},
{"c": "12.224", "n": "59", "i": 58077, "v": "कर्मजोऽयं पृथग्भावो द्वंद्वयुक्तो वियोगिनः । आत्मसिद्धिस्तु विज्ञाता जहाति प्रायशो बलम् ।।"},
{"c": "12.224", "n": "60", "i": 58078, "v": "द्वे ब्रह्मणी वेदितव्ये शब्दब्रह्म परं च यत् । शब्दब्रह्मणि निष्णातः परं ब्रह्माधिगच्छति ।।"},
{"c": "12.224", "n": "61", "i": 58079, "v": "आरम्भयज्ञाः क्षत्रस्य हविर्यज्ञा विशस्तथा । परिचारयज्ञाः शूद्रास्तु तपोयज्ञा द्विजातयः ।।"},
{"c": "12.224", "n": "62", "i": 58080, "v": "त्रेतायुगे विधिस्त्वेषां यज्ञानां न कृते युगे । द्वापरे विप्लवं यान्ति यज्ञाः कलियुगे तथा ।।"},
{"c": "12.224", "n": "63", "i": 58081, "v": "अपृथग्धर्मिणो मर्त्या ऋक्सामानि यजूंषि च । काम्यां पुष्टिं पृथग्दृष्ट्वा तपोभिस्तप एव च ।।"},
{"c": "12.224", "n": "64", "i": 58082, "v": "त्रेतायां तु समस्तास्ते प्रादुरासन्महाबलाः । संयन्तारः स्थावराणां जङ्गमानां च सर्वशः ।।"},
{"c": "12.224", "n": "65", "i": 58083, "v": "त्रेतायां संहता ह्येते यज्ञा वर्णास्तथैव च । संरोधादायुषस्त्वेते व्यस्यन्ते द्वापरे युगे ।।"},
{"c": "12.224", "n": "66", "i": 58084, "v": "दृश्यन्ते नापि दृश्यन्ते वेदाः कलियुगेऽखिलाः । उत्सीदन्ते सयज्ञाश्च केवला धर्मसेतवः ।।"},
{"c": "12.224", "n": "67", "i": 58085, "v": "कृते युगे यस्तु धर्मो ब्राह्मणेषु प्रदृश्यते । आत्मवत्सु तपोवत्सु श्रुतवत्सु प्रतिष्ठितः ।।"},
{"c": "12.224", "n": "68", "i": 58086, "v": "अधर्मव्रतसंयोगं यथाधर्मं युगे युगे । विक्रियन्ते स्वधर्मस्था वेदवादा यथायुगम् ।।"},
{"c": "12.224", "n": "69", "i": 58087, "v": "यथा विश्वानि भूतानि वृष्ट्या भूयांसि प्रावृषि । सृज्यन्ते जङ्गमस्थानि तथा धर्मा युगे युगे ।।"},
{"c": "12.224", "n": "70", "i": 58088, "v": "यथर्तुष्वृतुलिङ्गानि नानारूपाणि पर्यये । दृश्यन्ते तानि तान्येव तथा ब्रह्माहरात्रिषु ।।"},
{"c": "12.224", "n": "71", "i": 58089, "v": "विहितं कालनानात्वमनादिनिधनं तथा । कीर्तितं यत्पुरस्तात्ते तत्सूते चात्ति च प्रजाः ।।"},
{"c": "12.224", "n": "72", "i": 58090, "v": "दधाति प्रभवे स्थानं भूतानां संयमो यमः । स्वभावेनैव वर्तन्ते द्वंद्वयुक्तानि भूरिशः ।।"},
{"c": "12.224", "n": "73", "i": 58091, "v": "सर्गः कालः क्रिया वेदाः कर्ता कार्यं क्रिया फलम् । प्रोक्तं ते पुत्र सर्वं वै यन्मां त्वं परिपृच्छसि ।।"},
{"c": "12.224", "n": "74", "i": 58092, "v": "प्रत्याहारं तु वक्ष्यामि शर्वर्यादौ गतेऽहनि । यथेदं कुरुतेऽध्यात्मं सुसूक्ष्मं विश्वमीश्वरः ।।"},
{"c": "12.224", "n": "75", "i": 58093, "v": "दिवि सूर्यास्तथा सप्त दहन्ति शिखिनोऽर्चिषा । सर्वमेतत्तदार्चिर्भिः पूर्णं जाज्वल्यते जगत् ।।"},
{"c": "12.225", "t": "व्यास उवाच ।"},
{"c": "12.225", "n": "1", "i": 58094, "v": "पृथिव्यां यानि भूतानि जङ्गमानि ध्रुवाणि च । तान्येवाग्रे प्रलीयन्ते भूमित्वमुपयान्ति च ।।"},
{"c": "12.225", "n": "2", "i": 58095, "v": "ततः प्रलीने सर्वस्मिन्स्थावरे जङ्गमे तथा । अकाष्ठा निस्तृणा भूमिर्दृश्यते कूर्मपृष्ठवत् ।।"},
{"c": "12.225", "n": "3", "i": 58096, "v": "भूमेरपि गुणं गन्धमाप आददते यदा । आत्तगन्धा तदा भूमिः प्रलयत्वाय कल्पते ।।"},
{"c": "12.225", "n": "4", "i": 58097, "v": "आपस्ततः प्रतिष्ठन्ति ऊर्मिमत्यो महास्वनाः । सर्वमेवेदमापूर्य तिष्ठन्ति च चरन्ति च ।।"},
{"c": "12.225", "n": "5", "i": 58098, "v": "अपामपि गुणांस्तात ज्योतिराददते यदा । आपस्तदा आत्तगुणा ज्योतिष्युपरमन्ति च ।।"},
{"c": "12.225", "n": "6", "i": 58099, "v": "यदादित्यं स्थितं मध्ये गूहन्ति शिखिनोऽर्चिषः । सर्वमेवेदमर्चिर्भिः पूर्णं जाज्वल्यते नभः ।।"},
{"c": "12.225", "n": "7", "i": 58100, "v": "ज्योतिषोऽपि गुणं रूपं वायुराददते यदा । प्रशाम्यति तदा ज्योतिर्वायुर्दोधूयते महान् ।।"},
{"c": "12.225", "n": "8", "i": 58101, "v": "ततस्तु मूलमासाद्य वायुः संभवमात्मनः । अधश्चोर्ध्वं च तिर्यक्च दोधवीति दिशो दश ।।"},
{"c": "12.225", "n": "9", "i": 58102, "v": "वायोरपि गुणं स्पर्शमाकाशं ग्रसते यदा । प्रशाम्यति तदा वायुः खं तु तिष्ठति नानदत् ।।"},
{"c": "12.225", "n": "10", "i": 58103, "v": "आकाशस्य गुणं शब्दमभिव्यक्तात्मकं मनः । मनसो व्यक्तमव्यक्तं ब्राह्मः स प्रतिसंचरः ।।"},
{"c": "12.225", "n": "11", "i": 58104, "v": "तदात्मगुणमाविश्य मनो ग्रसति चन्द्रमाः । मनस्युपरतेऽध्यात्मा चन्द्रमस्यवतिष्ठते ।।"},
{"c": "12.225", "n": "12", "i": 58105, "v": "तं तु कालेन महता संकल्पः कुरुते वशे । चित्तं ग्रसति संकल्पस्तच्च ज्ञानमनुत्तमम् ।।"},
{"c": "12.225", "n": "13", "i": 58106, "v": "कालो गिरति विज्ञानं कालो बलमिति श्रुतिः । बलं कालो ग्रसति तु तं विद्वान्कुरुते वशे ।।"},
{"c": "12.225", "n": "14", "i": 58107, "v": "आकाशस्य तदा घोषं तं विद्वान्कुरुतेऽऽत्मनि । तदव्यक्तं परं ब्रह्म तच्छाश्वतमनुत्तमम् । एवं सर्वाणि भूतानि ब्रह्मैव प्रतिसंचरः ।।"},
{"c": "12.225", "n": "15", "i": 58108, "v": "यथावत्कीर्तितं सम्यगेवमेतदसंशयम् । बोध्यं विद्यामयं दृष्ट्वा योगिभिः परमात्मभिः ।।"},
{"c": "12.225", "n": "16", "i": 58109, "v": "एवं विस्तारसंक्षेपौ ब्रह्माव्यक्ते पुनः पुनः । युगसाहस्रयोरादावह्नो रात्र्यास्तथैव च ।।"},
{"c": "12.226", "t": "व्यास उवाच ।"},
{"c": "12.226", "n": "1", "i": 58110, "v": "भूतग्रामे नियुक्तं यत्तदेतत्कीर्तितं मया । ब्राह्मणस्य तु यत्कृत्यं तत्ते वक्ष्यामि पृच्छते ।।"},
{"c": "12.226", "n": "2", "i": 58111, "v": "जातकर्मप्रभृत्यस्य कर्मणां दक्षिणावताम् । क्रिया स्यादा समावृत्तेराचार्ये वेदपारगे ।।"},
{"c": "12.226", "n": "3", "i": 58112, "v": "अधीत्य वेदानखिलान्गुरुशुश्रूषणे रतः । गुरूणामनृणो भूत्वा समावर्तेत यज्ञवित् ।।"},
{"c": "12.226", "n": "4", "i": 58113, "v": "आचार्येणाभ्यनुज्ञातश्चतुर्णामेकमाश्रमम् । आ विमोक्षाच्छरीरस्य सोऽनुतिष्ठेद्यथाविधि ।।"},
{"c": "12.226", "n": "5", "i": 58114, "v": "प्रजासर्गेण दारैश्च ब्रह्मचर्येण वा पुनः । वने गुरुसकाशे वा यतिधर्मेण वा पुनः ।।"},
{"c": "12.226", "n": "6", "i": 58115, "v": "गृहस्थस्त्वेव सर्वेषां चतुर्णां मूलमुच्यते । तत्र पक्वकषायो हि दान्तः सर्वत्र सिध्यति ।।"},
{"c": "12.226", "n": "7", "i": 58116, "v": "प्रजावाञ्श्रोत्रियो यज्वा मुक्तो दिव्यैस्त्रिभिरृणैः । अथान्यानाश्रमान्पश्चात्पूतो गच्छति कर्मभिः ।।"},
{"c": "12.226", "n": "8", "i": 58117, "v": "यत्पृथिव्यां पुण्यतमं विद्यास्थानं तदावसेत् । यतेत तस्मिन्प्रामाण्यं गन्तुं यशसि चोत्तमे ।।"},
{"c": "12.226", "n": "9", "i": 58118, "v": "तपसा वा सुमहता विद्यानां पारणेन वा । इज्यया वा प्रदानैर्वा विप्राणां वर्धते यशः ।।"},
{"c": "12.226", "n": "10", "i": 58119, "v": "यावदस्य भवत्यस्मिँल्लोके कीर्तिर्यशस्करी । तावत्पुण्यकृताँल्लोकाननन्तान्पुरुषोऽश्नुते ।।"},
{"c": "12.226", "n": "11", "i": 58120, "v": "अध्यापयेदधीयीत याजयेत यजेत च । न वृथा प्रतिगृह्णीयान्न च दद्यात्कथंचन ।।"},
{"c": "12.226", "n": "12", "i": 58121, "v": "याज्यतः शिष्यतो वापि कन्यया वा धनं महत् । यद्यागच्छेद्यजेद्दद्यान्नैकोऽश्नीयात्कथंचन ।।"},
{"c": "12.226", "n": "13", "i": 58122, "v": "गृहमावसतो ह्यस्य नान्यत्तीर्थं प्रतिग्रहात् । देवर्षिपितृगुर्वर्थं वृद्धातुरबुभुक्षताम् ।।"},
{"c": "12.226", "n": "14", "i": 58123, "v": "अन्तर्हिताभितप्तानां यथाशक्ति बुभूषताम् । द्रव्याणामतिशक्त्यापि देयमेषां कृतादपि ।।"},
{"c": "12.226", "n": "15", "i": 58124, "v": "अर्हतामनुरूपाणां नादेयं ह्यस्ति किंचन । उच्चैःश्रवसमप्यश्वं प्रापणीयं सतां विदुः ।।"},
{"c": "12.226", "n": "16", "i": 58125, "v": "अनुनीय तथा काव्यः सत्यसंधो महाव्रतः । स्वैः प्राणैर्ब्राह्मणप्राणान्परित्राय दिवं गतः ।।"},
{"c": "12.226", "n": "17", "i": 58126, "v": "रन्तिदेवश्च सांकृत्यो वसिष्ठाय महात्मने । अपः प्रदाय शीतोष्णा नाकपृष्ठे महीयते ।।"},
{"c": "12.226", "n": "18", "i": 58127, "v": "आत्रेयश्चन्द्रदमयोरर्हतोर्विविधं धनम् । दत्त्वा लोकान्ययौ धीमाननन्तान्स महीपतिः ।।"},
{"c": "12.226", "n": "19", "i": 58128, "v": "शिबिरौशीनरोऽङ्गानि सुतं च प्रियमौरसम् । ब्राह्मणार्थमुपाकृत्य नाकपृष्ठमितो गतः ।।"},
{"c": "12.226", "n": "20", "i": 58129, "v": "प्रतर्दनः काशिपतिः प्रदाय नयने स्वके । ब्राह्मणायातुलां कीर्तिमिह चामुत्र चाश्नुते ।।"},
{"c": "12.226", "n": "21", "i": 58130, "v": "दिव्यं मृष्टशलाकं तु सौवर्णं परमर्द्धिमत् । छत्रं देवावृधो दत्त्वा सराष्ट्रोऽभ्यपतद्दिवम् ।।"},
{"c": "12.226", "n": "22", "i": 58131, "v": "सांकृतिश्च तथात्रेयः शिष्येभ्यो ब्रह्म निर्गुणम् । उपदिश्य महातेजा गतो लोकाननुत्तमान् ।।"},
{"c": "12.226", "n": "23", "i": 58132, "v": "अम्बरीषो गवां दत्त्वा ब्राह्मणेभ्यः प्रतापवान् । अर्बुदानि दशैकं च सराष्ट्रोऽभ्यपतद्दिवम् ।।"},
{"c": "12.226", "n": "24", "i": 58133, "v": "सावित्री कुण्डले दिव्ये शरीरं जनमेजयः । ब्राह्मणार्थे परित्यज्य जग्मतुर्लोकमुत्तमम् ।।"},
{"c": "12.226", "n": "25", "i": 58134, "v": "सर्वरत्नं वृषादर्भो युवनाश्वः प्रियाः स्त्रियः । रम्यमावसथं चैव दत्त्वामुं लोकमास्थितः ।।"},
{"c": "12.226", "n": "26", "i": 58135, "v": "निमी राष्ट्रं च वैदेहो जामदग्न्यो वसुंधराम् । ब्राह्मणेभ्यो ददौ चापि गयश्चोर्वीं सपत्तनाम् ।।"},
{"c": "12.226", "n": "27", "i": 58136, "v": "अवर्षति च पर्जन्ये सर्वभूतानि चासकृत् । वसिष्ठो जीवयामास प्रजापतिरिव प्रजाः ।।"},
{"c": "12.226", "n": "28", "i": 58137, "v": "करंधमस्य पुत्रस्तु मरुत्तो नृपतिस्तथा । कन्यामङ्गिरसे दत्त्वा दिवमाशु जगाम ह ।।"},
{"c": "12.226", "n": "29", "i": 58138, "v": "ब्रह्मदत्तश्च पाञ्चाल्यो राजा बुद्धिमतां वरः । निधिं शङ्खं द्विजाग्र्येभ्यो दत्त्वा लोकानवाप्तवान् ।।"},
{"c": "12.226", "n": "30", "i": 58139, "v": "राजा मित्रसहश्चापि वसिष्ठाय महात्मने । मदयन्तीं प्रियां दत्त्वा तया सह दिवं गतः ।।"},
{"c": "12.226", "n": "31", "i": 58140, "v": "सहस्रजिच्च राजर्षिः प्राणानिष्टान्महायशाः । ब्राह्मणार्थे परित्यज्य गतो लोकाननुत्तमान् ।।"},
{"c": "12.226", "n": "32", "i": 58141, "v": "सर्वकामैश्च संपूर्णं दत्त्वा वेश्म हिरण्मयम् । मुद्गलाय गतः स्वर्गं शतद्युम्नो महीपतिः ।।"},
{"c": "12.226", "n": "33", "i": 58142, "v": "नाम्ना च द्युतिमान्नाम शाल्वराजः प्रतापवान् । दत्त्वा राज्यमृचीकाय गतो लोकाननुत्तमान् ।।"},
{"c": "12.226", "n": "34", "i": 58143, "v": "मदिराश्वश्च राजर्षिर्दत्त्वा कन्यां सुमध्यमाम् । हिरण्यहस्ताय गतो लोकान्देवैरभिष्टुतान् ।।"},
{"c": "12.226", "n": "35", "i": 58144, "v": "लोमपादश्च राजर्षिः शान्तां दत्त्वा सुतां प्रभुः । ऋश्यशृङ्गाय विपुलैः सर्वकामैरयुज्यत ।।"},
{"c": "12.226", "n": "36", "i": 58145, "v": "दत्त्वा शतसहस्रं तु गवां राजा प्रसेनजित् । सवत्सानां महातेजा गतो लोकाननुत्तमान् ।।"},
{"c": "12.226", "n": "37", "i": 58146, "v": "एते चान्ये च बहवो दानेन तपसा च ह । महात्मानो गताः स्वर्गं शिष्टात्मानो जितेन्द्रियाः ।।"},
{"c": "12.226", "n": "38", "i": 58147, "v": "तेषां प्रतिष्ठिता कीर्तिर्यावत्स्थास्यति मेदिनी । दानयज्ञप्रजासर्गैरेते हि दिवमाप्नुवन् ।।"},
{"c": "12.227", "t": "व्यास उवाच ।"},
{"c": "12.227", "n": "1", "i": 58148, "v": "त्रयीविद्यामवेक्षेत वेदेषूक्तामथाङ्गतः । ऋक्सामवर्णाक्षरतो यजुषोऽथर्वणस्तथा ।।"},
{"c": "12.227", "n": "2", "i": 58149, "v": "वेदवादेषु कुशला ह्यध्यात्मकुशलाश्च ये । सत्त्ववन्तो महाभागाः पश्यन्ति प्रभवाप्ययौ ।।"},
{"c": "12.227", "n": "3", "i": 58150, "v": "एवं धर्मेण वर्तेत क्रियाः शिष्टवदाचरेत् । असंरोधेन भूतानां वृत्तिं लिप्सेत वै द्विजः ।।"},
{"c": "12.227", "n": "4", "i": 58151, "v": "सद्भ्य आगतविज्ञानः शिष्टः शास्त्रविचक्षणः । स्वधर्मेण क्रिया लोके कुर्वाणः सत्यसंगरः ।।"},
{"c": "12.227", "n": "5", "i": 58152, "v": "तिष्ठत्येतेषु गृहवान्षट्सु कर्मसु स द्विजः । पञ्चभिः सततं यज्ञैः श्रद्दधानो यजेत च ।।"},
{"c": "12.227", "n": "6", "i": 58153, "v": "धृतिमानप्रमत्तश्च दान्तो धर्मविदात्मवान् । वीतहर्षभयक्रोधो ब्राह्मणो नावसीदति ।।"},
{"c": "12.227", "n": "7", "i": 58154, "v": "दानमध्ययनं यज्ञस्तपो ह्रीरार्जवं दमः । एतैर्वर्धयते तेजः पाप्मानं चापकर्षति ।।"},
{"c": "12.227", "n": "8", "i": 58155, "v": "धूतपाप्मा तु मेधावी लघ्वाहारो जितेन्द्रियः । कामक्रोधौ वशे कृत्वा निनीषेद्ब्रह्मणः पदम् ।।"},
{"c": "12.227", "n": "9", "i": 58156, "v": "अग्नींश्च ब्राह्मणांश्चार्चेद्देवताः प्रणमेत च । वर्जयेद्रुषतीं वाचं हिंसां चाधर्मसंहिताम् ।।"},
{"c": "12.227", "n": "10", "i": 58157, "v": "एषा पूर्वतरा वृत्तिर्ब्राह्मणस्य विधीयते । ज्ञानागमेन कर्माणि कुर्वन्कर्मसु सिध्यति ।।"},
{"c": "12.227", "n": "11", "i": 58158, "v": "पञ्चेन्द्रियजलां घोरां लोभकूलां सुदुस्तराम् । मन्युपङ्कामनाधृष्यां नदीं तरति बुद्धिमान् ।।"},
{"c": "12.227", "n": "12", "i": 58159, "v": "काममन्यूद्धतं यत्स्यान्नित्यमत्यन्तमोहितम् । महता विधिदृष्टेन बलेनाप्रतिघातिना । स्वभावस्रोतसा वृत्तमुह्यते सततं जगत् ।।"},
{"c": "12.227", "n": "13", "i": 58160, "v": "कालोदकेन महता वर्षावर्तेन संततम् । मासोर्मिणर्तुवेगेन पक्षोलपतृणेन च ।।"},
{"c": "12.227", "n": "14", "i": 58161, "v": "निमेषोन्मेषफेनेन अहोरात्रजवेन च । कामग्राहेण घोरेण वेदयज्ञप्लवेन च ।।"},
{"c": "12.227", "n": "15", "i": 58162, "v": "धर्मद्वीपेन भूतानां चार्थकामरवेण च । ऋतसोपानतीरेण विहिंसातरुवाहिना ।।"},
{"c": "12.227", "n": "16", "i": 58163, "v": "युगह्रदौघमध्येन ब्रह्मप्रायभवेन च । धात्रा सृष्टानि भूतानि कृष्यन्ते यमसादनम् ।।"},
{"c": "12.227", "n": "17", "i": 58164, "v": "एतत्प्रज्ञामयैर्धीरा निस्तरन्ति मनीषिणः । प्लवैरप्लववन्तो हि किं करिष्यन्त्यचेतसः ।।"},
{"c": "12.227", "n": "18", "i": 58165, "v": "उपपन्नं हि यत्प्राज्ञो निस्तरेन्नेतरो जनः । दूरतो गुणदोषौ हि प्राज्ञः सर्वत्र पश्यति ।।"},
{"c": "12.227", "n": "19", "i": 58166, "v": "संशयात्मा स कामात्मा चलचित्तोऽल्पचेतनः । अप्राज्ञो न तरत्येव यो ह्यास्ते न स गच्छति ।।"},
{"c": "12.227", "n": "20", "i": 58167, "v": "अप्लवो हि महादोषमुह्यमानोऽधिगच्छति । कामग्राहगृहीतस्य ज्ञानमप्यस्य न प्लवः ।।"},
{"c": "12.227", "n": "21", "i": 58168, "v": "तस्मादुन्मज्जनस्यार्थे प्रयतेत विचक्षणः । एतदुन्मज्जनं तस्य यदयं ब्राह्मणो भवेत् ।।"},
{"c": "12.227", "n": "22", "i": 58169, "v": "त्र्यवदाते कुले जातस्त्रिसंदेहस्त्रिकर्मकृत् । तस्मादुन्मज्जनस्तिष्ठेन्निस्तरेत्प्रज्ञया यथा ।।"},
{"c": "12.227", "n": "23", "i": 58170, "v": "संस्कृतस्य हि दान्तस्य नियतस्य कृतात्मनः । प्राज्ञस्यानन्तरा सिद्धिरिह लोके परत्र च ।।"},
{"c": "12.227", "n": "24", "i": 58171, "v": "वर्तते तेषु गृहवानक्रुध्यन्ननसूयकः । पञ्चभिः सततं यज्ञैर्विघसाशी यजेत च ।।"},
{"c": "12.227", "n": "25", "i": 58172, "v": "सतां वृत्तेन वर्तेत क्रियाः शिष्टवदाचरेत् । असंरोधेन धर्मस्य वृत्तिं लिप्सेदगर्हिताम् ।।"},
{"c": "12.227", "n": "26", "i": 58173, "v": "श्रुतिविज्ञानतत्त्वज्ञः शिष्टाचारो विचक्षणः । स्वधर्मेण क्रियावांश्च कर्मणा सोऽप्यसंकरः ।।"},
{"c": "12.227", "n": "27", "i": 58174, "v": "क्रियावाञ्श्रद्दधानश्च दाता प्राज्ञोऽनसूयकः । धर्माधर्मविशेषज्ञः सर्वं तरति दुस्तरम् ।।"},
{"c": "12.227", "n": "28", "i": 58175, "v": "धृतिमानप्रमत्तश्च दान्तो धर्मविदात्मवान् । वीतहर्षभयक्रोधो ब्राह्मणो नावसीदति ।।"},
{"c": "12.227", "n": "29", "i": 58176, "v": "एषा पूर्वतरा वृत्तिर्ब्राह्मणस्य विधीयते । ज्ञानवित्त्वेन कर्माणि कुर्वन्सर्वत्र सिध्यति ।।"},
{"c": "12.227", "n": "30", "i": 58177, "v": "अधर्मं धर्मकामो हि करोतीहाविचक्षणः । धर्मं चाधर्मसंकाशं शोचन्निव करोति सः ।।"},
{"c": "12.227", "n": "31", "i": 58178, "v": "धर्मं करोमीति करोत्यधर्म;मधर्मकामश्च करोति धर्मम् । उभे बालः कर्मणी न प्रजान;न्स जायते म्रियते चापि देही ।।"},
{"c": "12.228", "t": "व्यास उवाच ।"},
{"c": "12.228", "n": "1", "i": 58179, "v": "अथ चेद्रोचयेदेतद्द्रुह्येत मनसा तथा । उन्मज्जंश्च निमज्जंश्च ज्ञानवान्प्लववान्भवेत् ।।"},
{"c": "12.228", "n": "2", "i": 58180, "v": "प्रज्ञया निर्मितैर्धीरास्तारयन्त्यबुधान्प्लवैः । नाबुधास्तारयन्त्यन्यानात्मानं वा कथंचन ।।"},
{"c": "12.228", "n": "3", "i": 58181, "v": "छिन्नदोषो मुनिर्योगान्युक्तो युञ्जीत द्वादश । दशकर्मसुखानर्थानुपायापायनिर्भयः ।।"},
{"c": "12.228", "n": "4", "i": 58182, "v": "चक्षुराचारवित्प्राज्ञो मनसा दर्शनेन च । यच्छेद्वाङ्मनसी बुद्ध्या य इच्छेज्ज्ञानमुत्तमम् । ज्ञानेन यच्छेदात्मानं य इच्छेच्छान्तिमात्मनः ।।"},
{"c": "12.228", "n": "5", "i": 58183, "v": "एतेषां चेदनुद्रष्टा पुरुषोऽपि सुदारुणः । यदि वा सर्ववेदज्ञो यदि वाप्यनृचोऽजपः ।।"},
{"c": "12.228", "n": "6", "i": 58184, "v": "यदि वा धार्मिको यज्वा यदि वा पापकृत्तमः । यदि वा पुरुषव्याघ्रो यदि वा क्लैब्यधारिता ।।"},
{"c": "12.228", "n": "7", "i": 58185, "v": "तरत्येव महादुर्गं जरामरणसागरम् । एवं ह्येतेन योगेन युञ्जानोऽप्येकमन्ततः । अपि जिज्ञासमानो हि शब्दब्रह्मातिवर्तते ।।"},
{"c": "12.228", "n": "8", "i": 58186, "v": "धर्मोपस्थो ह्रीवरूथ उपायापायकूबरः । अपानाक्षः प्राणयुगः प्रज्ञायुर्जीवबन्धनः ।।"},
{"c": "12.228", "n": "9", "i": 58187, "v": "चेतनाबन्धुरश्चारुराचारग्रहनेमिवान् । दर्शनस्पर्शनवहो घ्राणश्रवणवाहनः ।।"},
{"c": "12.228", "n": "10", "i": 58188, "v": "प्रज्ञानाभिः सर्वतन्त्रप्रतोदो ज्ञानसारथिः । क्षेत्रज्ञाधिष्ठितो धीरः श्रद्धादमपुरःसरः ।।"},
{"c": "12.228", "n": "11", "i": 58189, "v": "त्यागवर्त्मानुगः क्षेम्यः शौचगो ध्यानगोचरः । जीवयुक्तो रथो दिव्यो ब्रह्मलोके विराजते ।।"},
{"c": "12.228", "n": "12", "i": 58190, "v": "अथ संत्वरमाणस्य रथमेतं युयुक्षतः । अक्षरं गन्तुमनसो विधिं वक्ष्यामि शीघ्रगम् ।।"},
{"c": "12.228", "n": "13", "i": 58191, "v": "सप्त यो धारणाः कृत्स्ना वाग्यतः प्रतिपद्यते । पृष्ठतः पार्श्वतश्चान्या यावत्यस्ताः प्रधारणाः ।।"},
{"c": "12.228", "n": "14", "i": 58192, "v": "क्रमशः पार्थिवं यच्च वायव्यं खं तथा पयः । ज्योतिषो यत्तदैश्वर्यमहंकारस्य बुद्धितः ।।"},
{"c": "12.228", "n": "15", "i": 58193, "v": "अव्यक्तस्य तथैश्वर्यं क्रमशः प्रतिपद्यते । विक्रमाश्चापि यस्यैते तथा युङ्क्ते स योगतः ।।"},
{"c": "12.228", "n": "16", "i": 58194, "v": "अथास्य योगयुक्तस्य सिद्धिमात्मनि पश्यतः । निर्मथ्यमानः सूक्ष्मत्वाद्रूपाणीमानि दर्शयेत् ।।"},
{"c": "12.228", "n": "17", "i": 58195, "v": "शैशिरस्तु यथा धूमः सूक्ष्मः संश्रयते नभः । तथा देहाद्विमुक्तस्य पूर्वरूपं भवत्युत ।।"},
{"c": "12.228", "n": "18", "i": 58196, "v": "अथ धूमस्य विरमे द्वितीयं रूपदर्शनम् । जलरूपमिवाकाशे तत्रैवात्मनि पश्यति ।।"},
{"c": "12.228", "n": "19", "i": 58197, "v": "अपां व्यतिक्रमे चापि वह्निरूपं प्रकाशते । तस्मिन्नुपरते चास्य पीतवस्त्रवदिष्यते । ऊर्णारूपसवर्णं च तस्य रूपं प्रकाशते ।।"},
{"c": "12.228", "n": "20", "i": 58198, "v": "अथ श्वेतां गतिं गत्वा वायव्यं सूक्ष्ममप्यजः । अशुक्लं चेतसः सौक्ष्म्यमव्यक्तं ब्रह्मणोऽस्य वै ।।"},
{"c": "12.228", "n": "21", "i": 58199, "v": "एतेष्वपि हि जातेषु फलजातानि मे शृणु । जातस्य पार्थिवैश्वर्ये सृष्टिरिष्टा विधीयते ।।"},
{"c": "12.228", "n": "22", "i": 58200, "v": "प्रजापतिरिवाक्षोभ्यः शरीरात्सृजति प्रजाः । अङ्गुल्यङ्गुष्ठमात्रेण हस्तपादेन वा तथा ।।"},
{"c": "12.228", "n": "23", "i": 58201, "v": "पृथिवीं कम्पयत्येको गुणो वायोरिति स्मृतः । आकाशभूतश्चाकाशे सवर्णत्वात्प्रणश्यति ।।"},
{"c": "12.228", "n": "24", "i": 58202, "v": "वर्णतो गृह्यते चापि कामात्पिबति चाशयान् । न चास्य तेजसा रूपं दृश्यते शाम्यते तथा ।।"},
{"c": "12.228", "n": "25", "i": 58203, "v": "अहंकारस्य विजितेः पञ्चैते स्युर्वशानुगाः । षण्णामात्मनि बुद्धौ च जितायां प्रभवत्यथ ।।"},
{"c": "12.228", "n": "26", "i": 58204, "v": "निर्दोषा प्रतिभा ह्येनं कृत्स्ना समभिवर्तते । तथैव व्यक्तमात्मानमव्यक्तं प्रतिपद्यते ।।"},
{"c": "12.228", "n": "27", "i": 58205, "v": "यतो निःसरते लोको भवति व्यक्तसंज्ञकः । तत्राव्यक्तमयीं व्याख्यां शृणु त्वं विस्तरेण मे । तथा व्यक्तमयीं चैव संख्यां पूर्वं निबोध मे ।।"},
{"c": "12.228", "n": "28", "i": 58206, "v": "पञ्चविंशतितत्त्वानि तुल्यान्युभयतः समम् । योगे सांख्येऽपि च तथा विशेषांस्तत्र मे शृणु ।।"},
{"c": "12.228", "n": "29", "i": 58207, "v": "प्रोक्तं तद्व्यक्तमित्येव जायते वर्धते च यत् । जीर्यते म्रियते चैव चतुर्भिर्लक्षणैर्युतम् ।।"},
{"c": "12.228", "n": "30", "i": 58208, "v": "विपरीतमतो यत्तु तदव्यक्तमुदाहृतम् । द्वावात्मानौ च वेदेषु सिद्धान्तेष्वप्युदाहृतौ ।।"},
{"c": "12.228", "n": "31", "i": 58209, "v": "चतुर्लक्षणजं त्वन्यं चतुर्वर्गं प्रचक्षते । व्यक्तमव्यक्तजं चैव तथा बुद्धमथेतरत् । सत्त्वं क्षेत्रज्ञ इत्येतद्द्वयमप्यनुदर्शितम् ।।"},
{"c": "12.228", "n": "32", "i": 58210, "v": "द्वावात्मानौ च वेदेषु विषयेषु च रज्यतः । विषयात्प्रतिसंहारः सांख्यानां सिद्धिलक्षणम् ।।"},
{"c": "12.228", "n": "33", "i": 58211, "v": "निर्ममश्चानहंकारो निर्द्वंद्वश्छिन्नसंशयः । नैव क्रुध्यति न द्वेष्टि नानृता भाषते गिरः ।।"},
{"c": "12.228", "n": "34", "i": 58212, "v": "आक्रुष्टस्ताडितश्चैव मैत्रेण ध्याति नाशुभम् । वाग्दण्डकर्ममनसां त्रयाणां च निवर्तकः ।।"},
{"c": "12.228", "n": "35", "i": 58213, "v": "समः सर्वेषु भूतेषु ब्रह्माणमभिवर्तते । नैवेच्छति न चानिच्छो यात्रामात्रव्यवस्थितः ।।"},
{"c": "12.228", "n": "36", "i": 58214, "v": "अलोलुपोऽव्यथो दान्तो न कृती न निराकृतिः । नास्येन्द्रियमनेकाग्रं नातिक्षिप्तमनोरथः । अहिंस्रः सर्वभूतानामीदृक्सांख्यो विमुच्यते ।।"},
{"c": "12.228", "n": "37", "i": 58215, "v": "अथ योगाद्विमुच्यन्ते कारणैर्यैर्निबोध मे । योगैश्वर्यमतिक्रान्तो योऽतिक्रामति मुच्यते ।।"},
{"c": "12.228", "n": "38", "i": 58216, "v": "इत्येषा भावजा बुद्धिः कथिता ते न संशयः । एवं भवति निर्द्वंद्वो ब्रह्माणं चाधिगच्छति ।।"},
{"c": "12.229", "t": "व्यास उवाच ।"},
{"c": "12.229", "n": "1", "i": 58217, "v": "अथ ज्ञानप्लवं धीरो गृहीत्वा शान्तिमास्थितः । उन्मज्जंश्च निमज्जंश्च ज्ञानमेवाभिसंश्रयेत् ।।"},
{"c": "12.229", "t": "शुक उवाच ।"},
{"c": "12.229", "n": "2", "i": 58218, "v": "किं तज्ज्ञानमथो विद्या यया निस्तरति द्वयम् । प्रवृत्तिलक्षणो धर्मो निवृत्तिरिति चैव हि ।।"},
{"c": "12.229", "t": "व्यास उवाच ।"},
{"c": "12.229", "n": "3", "i": 58219, "v": "यस्तु पश्येत्स्वभावेन विना भावमचेतनः । पुष्यते च पुनः सर्वान्प्रज्ञया मुक्तहेतुकः ।।"},
{"c": "12.229", "n": "4", "i": 58220, "v": "येषां चैकान्तभावेन स्वभावः कारणं मतम् । पूत्वा तृणबुसीकां वै ते लभन्ते न किंचन ।।"},
{"c": "12.229", "n": "5", "i": 58221, "v": "ये चैनं पक्षमाश्रित्य वर्तयन्त्यल्पचेतसः । स्वभावं कारणं ज्ञात्वा न श्रेयः प्राप्नुवन्ति ते ।।"},
{"c": "12.229", "n": "6", "i": 58222, "v": "स्वभावो हि विनाशाय मोहकर्ममनोभवः । निरुक्तमेतयोरेतत्स्वभावपरभावयोः ।।"},
{"c": "12.229", "n": "7", "i": 58223, "v": "कृष्यादीनि हि कर्माणि सस्यसंहरणानि च । प्रज्ञावद्भिः प्रकॢप्तानि यानासनगृहाणि च ।।"},
{"c": "12.229", "n": "8", "i": 58224, "v": "आक्रीडानां गृहाणां च गदानामगदस्य च । प्रज्ञावन्तः प्रवक्तारो ज्ञानवद्भिरनुष्ठिताः ।।"},
{"c": "12.229", "n": "9", "i": 58225, "v": "प्रज्ञा संयोजयत्यर्थैः प्रज्ञा श्रेयोऽधिगच्छति । राजानो भुञ्जते राज्यं प्रज्ञया तुल्यलक्षणाः ।।"},
{"c": "12.229", "n": "10", "i": 58226, "v": "पारावर्यं तु भूतानां ज्ञानेनैवोपलभ्यते । विद्यया तात सृष्टानां विद्यैव परमा गतिः ।।"},
{"c": "12.229", "n": "11", "i": 58227, "v": "भूतानां जन्म सर्वेषां विविधानां चतुर्विधम् । जराय्वण्डमथोद्भेदं स्वेदं चाप्युपलक्षयेत् ।।"},
{"c": "12.229", "n": "12", "i": 58228, "v": "स्थावरेभ्यो विशिष्टानि जङ्गमान्युपलक्षयेत् । उपपन्नं हि यच्चेष्टा विशिष्येत विशेष्ययोः ।।"},
{"c": "12.229", "n": "13", "i": 58229, "v": "आहुर्द्विबहुपादानि जङ्गमानि द्वयानि च । बहुपाद्भ्यो विशिष्टानि द्विपादानि बहून्यपि ।।"},
{"c": "12.229", "n": "14", "i": 58230, "v": "द्विपदानि द्वयान्याहुः पार्थिवानीतराणि च । पार्थिवानि विशिष्टानि तानि ह्यन्नानि भुञ्जते ।।"},
{"c": "12.229", "n": "15", "i": 58231, "v": "पार्थिवानि द्वयान्याहुर्मध्यमान्युत्तमानि च । मध्यमानि विशिष्टानि जातिधर्मोपधारणात् ।।"},
{"c": "12.229", "n": "16", "i": 58232, "v": "मध्यमानि द्वयान्याहुर्धर्मज्ञानीतराणि च । धर्मज्ञानि विशिष्टानि कार्याकार्योपधारणात् ।।"},
{"c": "12.229", "n": "17", "i": 58233, "v": "धर्मज्ञानि द्वयान्याहुर्वेदज्ञानीतराणि च । वेदज्ञानि विशिष्टानि वेदो ह्येषु प्रतिष्ठितः ।।"},
{"c": "12.229", "n": "18", "i": 58234, "v": "वेदज्ञानि द्वयान्याहुः प्रवक्तॄणीतराणि च । प्रवक्तॄणि विशिष्टानि सर्वधर्मोपधारणात् ।।"},
{"c": "12.229", "n": "19", "i": 58235, "v": "विज्ञायन्ते हि यैर्वेदाः सर्वधर्मक्रियाफलाः । सयज्ञाः सखिला वेदाः प्रवक्तृभ्यो विनिःसृताः ।।"},
{"c": "12.229", "n": "20", "i": 58236, "v": "प्रवक्तॄणि द्वयान्याहुरात्मज्ञानीतराणि च । आत्मज्ञानि विशिष्टानि जन्माजन्मोपधारणात् ।।"},
{"c": "12.229", "n": "21", "i": 58237, "v": "धर्मद्वयं हि यो वेद स सर्वः सर्वधर्मविद् । स त्यागी सत्यसंकल्पः स तु क्षान्तः स ईश्वरः ।।"},
{"c": "12.229", "n": "22", "i": 58238, "v": "धर्मज्ञानप्रतिष्ठं हि तं देवा ब्राह्मणं विदुः । शब्दब्रह्मणि निष्णातं परे च कृतनिश्चयम् ।।"},
{"c": "12.229", "n": "23", "i": 58239, "v": "अन्तःस्थं च बहिष्ठं च येऽऽधियज्ञाधिदैवतम् । जानन्ति तान्नमस्यामस्ते देवास्तात ते द्विजाः ।।"},
{"c": "12.229", "n": "24", "i": 58240, "v": "तेषु विश्वमिदं भूतं साग्रं च जगदाहितम् । तेषां माहात्म्यभावस्य सदृशं नास्ति किंचन ।।"},
{"c": "12.229", "n": "25", "i": 58241, "v": "आदिं ते निधनं चैव कर्म चातीत्य सर्वशः । चतुर्विधस्य भूतस्य सर्वस्येशाः स्वयंभुवः ।।"},
{"c": "12.230", "t": "व्यास उवाच ।"},
{"c": "12.230", "n": "1", "i": 58242, "v": "एषा पूर्वतरा वृत्तिर्ब्राह्मणस्य विधीयते । ज्ञानवानेव कर्माणि कुर्वन्सर्वत्र सिध्यति ।।"},
{"c": "12.230", "n": "2", "i": 58243, "v": "तत्र चेन्न भवेदेवं संशयः कर्मनिश्चये । किं नु कर्म स्वभावोऽयं ज्ञानं कर्मेति वा पुनः ।।"},
{"c": "12.230", "n": "3", "i": 58244, "v": "तत्र चेह विवित्सा स्याज्ज्ञानं चेत्पुरुषं प्रति । उपपत्त्युपलब्धिभ्यां वर्णयिष्यामि तच्छृणु ।।"},
{"c": "12.230", "n": "4", "i": 58245, "v": "पौरुषं कारणं केचिदाहुः कर्मसु मानवाः । दैवमेके प्रशंसन्ति स्वभावं चापरे जनाः ।।"},
{"c": "12.230", "n": "5", "i": 58246, "v": "पौरुषं कर्म दैवं च फलवृत्तिस्वभावतः । त्रयमेतत्पृथग्भूतमविवेकं तु केचन ।।"},
{"c": "12.230", "n": "6", "i": 58247, "v": "एवमेतन्न चाप्येवमुभे चापि न चाप्युभे । कर्मस्था विषमं ब्रूयुः सत्त्वस्थाः समदर्शिनः ।।"},
{"c": "12.230", "n": "7", "i": 58248, "v": "त्रेतायां द्वापरे चैव कलिजाश्च ससंशयाः । तपस्विनः प्रशान्ताश्च सत्त्वस्थाश्च कृते युगे ।।"},
{"c": "12.230", "n": "8", "i": 58249, "v": "अपृथग्दर्शिनः सर्वे ऋक्सामसु यजुःषु च । कामद्वेषौ पृथग्दृष्ट्वा तपः कृत उपासते ।।"},
{"c": "12.230", "n": "9", "i": 58250, "v": "तपोधर्मेण संयुक्तस्तपोनित्यः सुसंशितः । तेन सर्वानवाप्नोति कामान्यान्मनसेच्छति ।।"},
{"c": "12.230", "n": "10", "i": 58251, "v": "तपसा तदवाप्नोति यद्भूत्वा सृजते जगत् । तद्भूतश्च ततः सर्वो भूतानां भवति प्रभुः ।।"},
{"c": "12.230", "n": "11", "i": 58252, "v": "तदुक्तं वेदवादेषु गहनं वेददर्शिभिः । वेदान्तेषु पुनर्व्यक्तं क्रमयोगेन लक्ष्यते ।।"},
{"c": "12.230", "n": "12", "i": 58253, "v": "आरम्भयज्ञाः क्षत्रस्य हविर्यज्ञा विशः स्मृताः । परिचारयज्ञाः शूद्राश्च जपयज्ञा द्विजातयः ।।"},
{"c": "12.230", "n": "13", "i": 58254, "v": "परिनिष्ठितकार्यो हि स्वाध्यायेन द्विजो भवेत् । कुर्यादन्यन्न वा कुर्यान्मैत्रो ब्राह्मण उच्यते ।।"},
{"c": "12.230", "n": "14", "i": 58255, "v": "त्रेतादौ सकला वेदा यज्ञा वर्णाश्रमास्तथा । संरोधादायुषस्त्वेते व्यस्यन्ते द्वापरे युगे ।।"},
{"c": "12.230", "n": "15", "i": 58256, "v": "द्वापरे विप्लवं यान्ति वेदाः कलियुगे तथा । दृश्यन्ते नापि दृश्यन्ते कलेरन्ते पुनः पुनः ।।"},
{"c": "12.230", "n": "16", "i": 58257, "v": "उत्सीदन्ति स्वधर्माश्च तत्राधर्मेण पीडिताः । गवां भूमेश्च ये चापामोषधीनां च ये रसाः ।।"},
{"c": "12.230", "n": "17", "i": 58258, "v": "अधर्मान्तर्हिता वेदा वेदधर्मास्तथाश्रमाः । विक्रियन्ते स्वधर्मस्थाः स्थावराणि चराणि च ।।"},
{"c": "12.230", "n": "18", "i": 58259, "v": "यथा सर्वाणि भूतानि वृष्टिर्भौमानि वर्षति । सृजते सर्वतोऽङ्गानि तथा वेदा युगे युगे ।।"},
{"c": "12.230", "n": "19", "i": 58260, "v": "विसृतं कालनानात्वमनादिनिधनं च यत् । कीर्तितं तत्पुरस्तान्मे यतः संयान्ति यान्ति च ।।"},
{"c": "12.230", "n": "20", "i": 58261, "v": "धातेदं प्रभवस्थानं भूतानां संयमो यमः । स्वभावेन प्रवर्तन्ते द्वंद्वसृष्टानि भूरिशः ।।"},
{"c": "12.230", "n": "21", "i": 58262, "v": "सर्गः कालो धृतिर्वेदाः कर्ता कार्यं क्रिया फलम् । एतत्ते कथितं तात यन्मां त्वं परिपृच्छसि ।।"},
{"c": "12.231", "t": "भीष्म उवाच ।"},
{"c": "12.231", "n": "1", "i": 58263, "v": "इत्युक्तोऽभिप्रशस्यैतत्परमर्षेस्तु शासनम् । मोक्षधर्मार्थसंयुक्तमिदं प्रष्टुं प्रचक्रमे ।।"},
{"c": "12.231", "t": "शुक उवाच ।"},
{"c": "12.231", "n": "2", "i": 58264, "v": "प्रजावाञ्श्रोत्रियो यज्वा वृद्धः प्रज्ञोऽनसूयकः । अनागतमनैतिह्यं कथं ब्रह्माधिगच्छति ।।"},
{"c": "12.231", "n": "3", "i": 58265, "v": "तपसा ब्रह्मचर्येण सर्वत्यागेन मेधया । सांख्ये वा यदि वा योगे एतत्पृष्टोऽभिधत्स्व मे ।।"},
{"c": "12.231", "n": "4", "i": 58266, "v": "मनसश्चेन्द्रियाणां चाप्यैकाग्र्यं समवाप्यते । येनोपायेन पुरुषैस्तच्च व्याख्यातुमर्हसि ।।"},
{"c": "12.231", "t": "व्यास उवाच ।"},
{"c": "12.231", "n": "5", "i": 58267, "v": "नान्यत्र विद्यातपसोर्नान्यत्रेन्द्रियनिग्रहात् । नान्यत्र सर्वसंत्यागात्सिद्धिं विन्दति कश्चन ।।"},
{"c": "12.231", "n": "6", "i": 58268, "v": "महाभूतानि सर्वाणि पूर्वसृष्टिः स्वयंभुवः । भूयिष्ठं प्राणभृद्ग्रामे निविष्टानि शरीरिषु ।।"},
{"c": "12.231", "n": "7", "i": 58269, "v": "भूमेर्देहो जलात्सारो ज्योतिषश्चक्षुषी स्मृते । प्राणापानाश्रयो वायुः खेष्वाकाशं शरीरिणाम् ।।"},
{"c": "12.231", "n": "8", "i": 58270, "v": "क्रान्ते विष्णुर्बले शक्रः कोष्ठेऽग्निर्भुक्तमर्छति । कर्णयोः प्रदिशः श्रोत्रे जिह्वायां वाक्सरस्वती ।।"},
{"c": "12.231", "n": "9", "i": 58271, "v": "कर्णौ त्वक्चक्षुषी जिह्वा नासिका चैव पञ्चमी । दर्शनानीन्द्रियोक्तानि द्वाराण्याहारसिद्धये ।।"},
{"c": "12.231", "n": "10", "i": 58272, "v": "शब्दं स्पर्शं तथा रूपं रसं गन्धं च पञ्चमम् । इन्द्रियाणि पृथक्त्वर्थान्मनसो दर्शयन्त्युत ।।"},
{"c": "12.231", "n": "11", "i": 58273, "v": "इन्द्रियाणि मनो युङ्क्ते वश्यान्यन्तेव वाजिनः । मनश्चापि सदा युङ्क्ते भूतात्मा हृदयाश्रितः ।।"},
{"c": "12.231", "n": "12", "i": 58274, "v": "इन्द्रियाणां तथैवेषां सर्वेषामीश्वरं मनः । नियमे च विसर्गे च भूतात्मा मनसस्तथा ।।"},
{"c": "12.231", "n": "13", "i": 58275, "v": "इन्द्रियाणीन्द्रियार्थाश्च स्वभावश्चेतना मनः । प्राणापानौ च जीवश्च नित्यं देहेषु देहिनाम् ।।"},
{"c": "12.231", "n": "14", "i": 58276, "v": "आश्रयो नास्ति सत्त्वस्य गुणशब्दो न चेतना । सत्त्वं हि तेजः सृजति न गुणान्वै कदाचन ।।"},
{"c": "12.231", "n": "15", "i": 58277, "v": "एवं सप्तदशं देहे वृतं षोडशभिर्गुणैः । मनीषी मनसा विप्रः पश्यत्यात्मानमात्मनि ।।"},
{"c": "12.231", "n": "16", "i": 58278, "v": "न ह्ययं चक्षुषा दृश्यो न च सर्वैरपीन्द्रियैः । मनसा संप्रदीप्तेन महानात्मा प्रकाशते ।।"},
{"c": "12.231", "n": "17", "i": 58279, "v": "अशब्दस्पर्शरूपं तदरसागन्धमव्ययम् । अशरीरं शरीरे स्वे निरीक्षेत निरिन्द्रियम् ।।"},
{"c": "12.231", "n": "18", "i": 58280, "v": "अव्यक्तं व्यक्तदेहेषु मर्त्येष्वमरमाश्रितम् । योऽनुपश्यति स प्रेत्य कल्पते ब्रह्मभूयसे ।।"},
{"c": "12.231", "n": "19", "i": 58281, "v": "विद्याभिजनसंपन्ने ब्राह्मणे गवि हस्तिनि । शुनि चैव श्वपाके च पण्डिताः समदर्शिनः ।।"},
{"c": "12.231", "n": "20", "i": 58282, "v": "स हि सर्वेषु भूतेषु जङ्गमेषु ध्रुवेषु च । वसत्येको महानात्मा येन सर्वमिदं ततम् ।।"},
{"c": "12.231", "n": "21", "i": 58283, "v": "सर्वभूतेषु चात्मानं सर्वभूतानि चात्मनि । यदा पश्यति भूतात्मा ब्रह्म संपद्यते तदा ।।"},
{"c": "12.231", "n": "22", "i": 58284, "v": "यावानात्मनि वेदात्मा तावानात्मा परात्मनि । य एवं सततं वेद सोऽमृतत्वाय कल्पते ।।"},
{"c": "12.231", "n": "23", "i": 58285, "v": "सर्वभूतात्मभूतस्य सर्वभूतहितस्य च । देवापि मार्गे मुह्यन्ति अपदस्य पदैषिणः ।।"},
{"c": "12.231", "n": "24", "i": 58286, "v": "शकुनीनामिवाकाशे जले वारिचरस्य वा । यथा गतिर्न दृश्येत तथैव सुमहात्मनः ।।"},
{"c": "12.231", "n": "25", "i": 58287, "v": "कालः पचति भूतानि सर्वाण्येवात्मनात्मनि । यस्मिंस्तु पच्यते कालस्तं न वेदेह कश्चन ।।"},
{"c": "12.231", "n": "26", "i": 58288, "v": "न तदूर्ध्वं न तिर्यक्च नाधो न च तिरः पुनः । न मध्ये प्रतिगृह्णीते नैव कश्चित्कुतश्चन ।।"},
{"c": "12.231", "n": "27", "i": 58289, "v": "सर्वेऽन्तःस्था इमे लोका बाह्यमेषां न किंचन । यः सहस्रं समागच्छेद्यथा बाणो गुणच्युतः ।।"},
{"c": "12.231", "n": "28", "i": 58290, "v": "नैवान्तं कारणस्येयाद्यद्यपि स्यान्मनोजवः । तस्मात्सूक्ष्मात्सूक्ष्मतरं नास्ति स्थूलतरं ततः ।।"},
{"c": "12.231", "n": "29", "i": 58291, "v": "सर्वतःपाणिपादान्तं सर्वतोक्षिशिरोमुखम् । सर्वतःश्रुतिमल्लोके सर्वमावृत्य तिष्ठति ।।"},
{"c": "12.231", "n": "30", "i": 58292, "v": "तदेवाणोरणुतरं तन्महद्भ्यो महत्तरम् । तदन्तः सर्वभूतानां ध्रुवं तिष्ठन्न दृश्यते ।।"},
{"c": "12.231", "n": "31", "i": 58293, "v": "अक्षरं च क्षरं चैव द्वैधीभावोऽयमात्मनः । क्षरः सर्वेषु भूतेषु दिव्यं ह्यमृतमक्षरम् ।।"},
{"c": "12.231", "n": "32", "i": 58294, "v": "नवद्वारं पुरं गत्वा हंसो हि नियतो वशी । ईशः सर्वस्य भूतस्य स्थावरस्य चरस्य च ।।"},
{"c": "12.231", "n": "33", "i": 58295, "v": "हानिभङ्गविकल्पानां नवानां संश्रयेण च । शरीराणामजस्याहुर्हंसत्वं पारदर्शिनः ।।"},
{"c": "12.231", "n": "34", "i": 58296, "v": "हंसोक्तं चाक्षरं चैव कूटस्थं यत्तदक्षरम् । तद्विद्वानक्षरं प्राप्य जहाति प्राणजन्मनी ।।"},
{"c": "12.232", "t": "व्यास उवाच ।"},
{"c": "12.232", "n": "1", "i": 58297, "v": "पृच्छतस्तव सत्पुत्र यथावदिह तत्त्वतः । सांख्यन्यायेन संयुक्तं यदेतत्कीर्तितं मया ।।"},
{"c": "12.232", "n": "2", "i": 58298, "v": "योगकृत्यं तु ते कृत्स्नं वर्तयिष्यामि तच्छृणु । एकत्वं बुद्धिमनसोरिन्द्रियाणां च सर्वशः । आत्मनो ध्यायिनस्तात ज्ञानमेतदनुत्तमम् ।।"},
{"c": "12.232", "n": "3", "i": 58299, "v": "तदेतदुपशान्तेन दान्तेनाध्यात्मशीलिना । आत्मारामेण बुद्धेन बोद्धव्यं शुचिकर्मणा ।।"},
{"c": "12.232", "n": "4", "i": 58300, "v": "योगदोषान्समुच्छिद्य पञ्च यान्कवयो विदुः । कामं क्रोधं च लोभं च भयं स्वप्नं च पञ्चमम् ।।"},
{"c": "12.232", "n": "5", "i": 58301, "v": "क्रोधं शमेन जयति कामं संकल्पवर्जनात् । सत्त्वसंसेवनाद्धीरो निद्रामुच्छेत्तुमर्हति ।।"},
{"c": "12.232", "n": "6", "i": 58302, "v": "धृत्या शिश्नोदरं रक्षेत्पाणिपादं च चक्षुषा । चक्षुः श्रोत्रे च मनसा मनो वाचं च कर्मणा ।।"},
{"c": "12.232", "n": "7", "i": 58303, "v": "अप्रमादाद्भयं जह्याल्लोभं प्राज्ञोपसेवनात् । एवमेतान्योगदोषाञ्जयेन्नित्यमतन्द्रितः ।।"},
{"c": "12.232", "n": "8", "i": 58304, "v": "अग्नींश्च ब्राह्मणांश्चार्चेद्देवताः प्रणमेत च । वर्जयेद्रुषितां वाचं हिंसायुक्तां मनोनुगाम् ।।"},
{"c": "12.232", "n": "9", "i": 58305, "v": "ब्रह्म तेजोमयं शुक्रं यस्य सर्वमिदं रसः । एकस्य भूतं भूतस्य द्वयं स्थावरजङ्गमम् ।।"},
{"c": "12.232", "n": "10", "i": 58306, "v": "ध्यानमध्ययनं दानं सत्यं ह्रीरार्जवं क्षमा । शौचमाहारसंशुद्धिरिन्द्रियाणां च निग्रहः ।।"},
{"c": "12.232", "n": "11", "i": 58307, "v": "एतैर्विवर्धते तेजः पाप्मानं चापकर्षति । सिध्यन्ति चास्य सर्वार्था विज्ञानं च प्रवर्तते ।।"},
{"c": "12.232", "n": "12", "i": 58308, "v": "समः सर्वेषु भूतेषु लब्धालब्धेन वर्तयन् । धुतपाप्मा तु तेजस्वी लघ्वाहारो जितेन्द्रियः । कामक्रोधौ वशे कृत्वा निनीषेद्ब्रह्मणः पदम् ।।"},
{"c": "12.232", "n": "13", "i": 58309, "v": "मनसश्चेन्द्रियाणां च कृत्वैकाग्र्यं समाहितः । प्राग्रात्रापररात्रेषु धारयेन्मन आत्मना ।।"},
{"c": "12.232", "n": "14", "i": 58310, "v": "जन्तोः पञ्चेन्द्रियस्यास्य यदेकं छिद्रमिन्द्रियम् । ततोऽस्य स्रवति प्रज्ञा दृतेः पादादिवोदकम् ।।"},
{"c": "12.232", "n": "15", "i": 58311, "v": "मनस्तु पूर्वमादद्यात्कुमीनानिव मत्स्यहा । ततः श्रोत्रं ततश्चक्षुर्जिह्वां घ्राणं च योगवित् ।।"},
{"c": "12.232", "n": "16", "i": 58312, "v": "तत एतानि संयम्य मनसि स्थापयेद्यतिः । तथैवापोह्य संकल्पान्मनो ह्यात्मनि धारयेत् ।।"},
{"c": "12.232", "n": "17", "i": 58313, "v": "पञ्च ज्ञानेन संधाय मनसि स्थापयेद्यतिः । यदैतान्यवतिष्ठन्ते मनःषष्ठानि चात्मनि । प्रसीदन्ति च संस्थाय तदा ब्रह्म प्रकाशते ।।"},
{"c": "12.232", "n": "18", "i": 58314, "v": "विधूम इव दीप्तार्चिरादित्य इव दीप्तिमान् । वैद्युतोऽग्निरिवाकाशे पश्यत्यात्मानमात्मना । सर्वं च तत्र सर्वत्र व्यापकत्वाच्च दृश्यते ।।"},
{"c": "12.232", "n": "19", "i": 58315, "v": "तं पश्यन्ति महात्मानो ब्राह्मणा ये मनीषिणः । धृतिमन्तो महाप्राज्ञाः सर्वभूतहिते रताः ।।"},
{"c": "12.232", "n": "20", "i": 58316, "v": "एवं परिमितं कालमाचरन्संशितव्रतः । आसीनो हि रहस्येको गच्छेदक्षरसात्म्यताम् ।।"},
{"c": "12.232", "n": "21", "i": 58317, "v": "प्रमोहो भ्रम आवर्तो घ्राणश्रवणदर्शने । अद्भुतानि रसस्पर्शे शीतोष्णे मारुताकृतिः ।।"},
{"c": "12.232", "n": "22", "i": 58318, "v": "प्रतिभामुपसर्गांश्चाप्युपसंगृह्य योगतः । तांस्तत्त्वविदनादृत्य स्वात्मनैव निवर्तयेत् ।।"},
{"c": "12.232", "n": "23", "i": 58319, "v": "कुर्यात्परिचयं योगे त्रैकाल्यं नियतो मुनिः । गिरिशृङ्गे तथा चैत्ये वृक्षाग्रेषु च योजजेत् ।।"},
{"c": "12.232", "n": "24", "i": 58320, "v": "संनियम्येन्द्रियग्रामं गोष्ठे भाण्डमना इव । एकाग्रश्चिन्तयेन्नित्यं योगान्नोद्वेजयेन्मनः ।।"},
{"c": "12.232", "n": "25", "i": 58321, "v": "येनोपायेन शक्येत संनियन्तुं चलं मनः । तं तं युक्तो निषेवेत न चैव विचलेत्ततः ।।"},
{"c": "12.232", "n": "26", "i": 58322, "v": "शून्या गिरिगुहाश्चैव देवतायतनानि च । शून्यागाराणि चैकाग्रो निवासार्थमुपक्रमेत् ।।"},
{"c": "12.232", "n": "27", "i": 58323, "v": "नाभिष्वजेत्परं वाचा कर्मणा मनसापि वा । उपेक्षको यताहारो लब्धालब्धे समो भवेत् ।।"},
{"c": "12.232", "n": "28", "i": 58324, "v": "यश्चैनमभिनन्देत यश्चैनमपवादयेत् । समस्तयोश्चाप्युभयोर्नाभिध्यायेच्छुभाशुभम् ।।"},
{"c": "12.232", "n": "29", "i": 58325, "v": "न प्रहृष्येत लाभेषु नालाभेषु च चिन्तयेत् । समः सर्वेषु भूतेषु सधर्मा मातरिश्वनः ।।"},
{"c": "12.232", "n": "30", "i": 58326, "v": "एवं सर्वात्मनः साधोः सर्वत्र समदर्शिनः । षण्मासान्नित्ययुक्तस्य शब्दब्रह्मातिवर्तते ।।"},
{"c": "12.232", "n": "31", "i": 58327, "v": "वेदनार्ताः प्रजा दृष्ट्वा समलोष्टाश्मकाञ्चनः । एतस्मिन्निरतो मार्गे विरमेन्न विमोहितः ।।"},
{"c": "12.232", "n": "32", "i": 58328, "v": "अपि वर्णावकृष्टस्तु नारी वा धर्मकाङ्क्षिणी । तावप्येतेन मार्गेण गच्छेतां परमां गतिम् ।।"},
{"c": "12.232", "n": "33", "i": 58329, "v": "अजं पुराणमजरं सनातनं; यदिन्द्रियैरुपलभते नरोऽचलः । अणोरणीयो महतो महत्तरं; तदात्मना पश्यति युक्त आत्मवान् ।।"},
{"c": "12.232", "n": "34", "i": 58330, "v": "इदं महर्षेर्वचनं महात्मनो; यथावदुक्तं मनसानुदृश्य च । अवेक्ष्य चेयात्परमेष्ठिसात्म्यतां; प्रयान्ति यां भूतगतिं मनीषिणः ।।"},
{"c": "12.233", "t": "शुक उवाच ।"},
{"c": "12.233", "n": "1", "i": 58331, "v": "यदिदं वेदवचनं कुरु कर्म त्यजेति च । कां दिशं विद्यया यान्ति कां च गच्छन्ति कर्मणा ।।"},
{"c": "12.233", "n": "2", "i": 58332, "v": "एतद्वै श्रोतुमिच्छामि तद्भवान्प्रब्रवीतु मे । एतत्त्वन्योन्यवैरूप्ये वर्तते प्रतिकूलतः ।।"},
{"c": "12.233", "t": "भीष्म उवाच ।"},
{"c": "12.233", "n": "3", "i": 58333, "v": "इत्युक्तः प्रत्युवाचेदं पराशरसुतः सुतम् । कर्मविद्यामयावेतौ व्याख्यास्यामि क्षराक्षरौ ।।"},
{"c": "12.233", "n": "4", "i": 58334, "v": "यां दिशं विद्यया यान्ति यां च गच्छन्ति कर्मणा । शृणुष्वैकमनाः पुत्र गह्वरं ह्येतदन्तरम् ।।"},
{"c": "12.233", "n": "5", "i": 58335, "v": "अस्ति धर्म इति प्रोक्तं नास्तीत्यत्रैव यो वदेत् । तस्य पक्षस्य सदृशमिदं मम भवेदथ ।।"},
{"c": "12.233", "n": "6", "i": 58336, "v": "द्वाविमावथ पन्थानौ यत्र वेदाः प्रतिष्ठिताः । प्रवृत्तिलक्षणो धर्मो निवृत्तौ च सुभाषितः ।।"},
{"c": "12.233", "n": "7", "i": 58337, "v": "कर्मणा बध्यते जन्तुर्विद्यया तु प्रमुच्यते । तस्मात्कर्म न कुर्वन्ति यतयः पारदर्शिनः ।।"},
{"c": "12.233", "n": "8", "i": 58338, "v": "कर्मणा जायते प्रेत्य मूर्तिमान्षोडशात्मकः । विद्यया जायते नित्यमव्ययो ह्यव्ययात्मकः ।।"},
{"c": "12.233", "n": "9", "i": 58339, "v": "कर्म त्वेके प्रशंसन्ति स्वल्पबुद्धितरा नराः । तेन ते देहजालानि रमयन्त उपासते ।।"},
{"c": "12.233", "n": "10", "i": 58340, "v": "ये तु बुद्धिं परां प्राप्ता धर्मनैपुण्यदर्शिनः । न ते कर्म प्रशंसन्ति कूपं नद्यां पिबन्निव ।।"},
{"c": "12.233", "n": "11", "i": 58341, "v": "कर्मणः फलमाप्नोति सुखदुःखे भवाभवौ । विद्यया तदवाप्नोति यत्र गत्वा न शोचति ।।"},
{"c": "12.233", "n": "12", "i": 58342, "v": "यत्र गत्वा न म्रियते यत्र गत्वा न जायते । न जीर्यते यत्र गत्वा यत्र गत्वा न वर्धते ।।"},
{"c": "12.233", "n": "13", "i": 58343, "v": "यत्र तद्ब्रह्म परममव्यक्तमजरं ध्रुवम् । अव्याहतमनायासममृतं चावियोगि च ।।"},
{"c": "12.233", "n": "14", "i": 58344, "v": "द्वंद्वैर्यत्र न बाध्यन्ते मानसेन च कर्मणा । समाः सर्वत्र मैत्राश्च सर्वभूतहिते रताः ।।"},
{"c": "12.233", "n": "15", "i": 58345, "v": "विद्यामयोऽन्यः पुरुषस्तात कर्ममयोऽपरः । विद्धि चन्द्रमसं दर्शे सूक्ष्मया कलया स्थितम् ।।"},
{"c": "12.233", "n": "16", "i": 58346, "v": "तदेतदृषिणा प्रोक्तं विस्तरेणानुमीयते । नवजं शशिनं दृष्ट्वा वक्रं तन्तुमिवाम्बरे ।।"},
{"c": "12.233", "n": "17", "i": 58347, "v": "एकादशविकारात्मा कलासंभारसंभृतः । मूर्तिमानिति तं विद्धि तात कर्मगुणात्मकम् ।।"},
{"c": "12.233", "n": "18", "i": 58348, "v": "देवो यः संश्रितस्तस्मिन्नब्बिन्दुरिव पुष्करे । क्षेत्रज्ञं तं विजानीयान्नित्यं त्यागजितात्मकम् ।।"},
{"c": "12.233", "n": "19", "i": 58349, "v": "तमो रजश्च सत्त्वं च विद्धि जीवगुणानिमान् । जीवमात्मगुणं विद्यादात्मानं परमात्मनः ।।"},
{"c": "12.233", "n": "20", "i": 58350, "v": "सचेतनं जीवगुणं वदन्ति; स चेष्टते चेष्टयते च सर्वम् । ततः परं क्षेत्रविदो वदन्ति; प्रावर्तयद्यो भुवनानि सप्त ।।"},
{"c": "12.234", "t": "शुक उवाच ।"},
{"c": "12.234", "n": "1", "i": 58351, "v": "क्षरात्प्रभृति यः सर्गः सगुणानीन्द्रियाणि च । बुद्ध्यैश्वर्याभिसर्गार्थं यद्ध्यानं चात्मनः शुभम् ।।"},
{"c": "12.234", "n": "2", "i": 58352, "v": "भूय एव तु लोकेऽस्मिन्सद्वृत्तिं वृत्तिहैतुकीम् । यया सन्तः प्रवर्तन्ते तदिच्छाम्यनुवर्णितम् ।।"},
{"c": "12.234", "n": "3", "i": 58353, "v": "वेदे वचनमुक्तं तु कुरु कर्म त्यजेति च । कथमेतद्विजानीयां तच्च व्याख्यातुमर्हसि ।।"},
{"c": "12.234", "n": "4", "i": 58354, "v": "लोकवृत्तान्ततत्त्वज्ञः पूतोऽहं गुरुशासनात् । कृत्वा बुद्धिं वियुक्तात्मा त्यक्ष्याम्यात्मानमव्यथः ।।"},
{"c": "12.234", "t": "व्यास उवाच ।"},
{"c": "12.234", "n": "5", "i": 58355, "v": "यैषा वै विहिता वृत्तिः पुरस्ताद्ब्रह्मणा स्वयम् । एषा पूर्वतरैः सद्भिराचीर्णा परमर्षिभिः ।।"},
{"c": "12.234", "n": "6", "i": 58356, "v": "ब्रह्मचर्येण वै लोकाञ्जयन्ति परमर्षयः । आत्मनश्च हृदि श्रेयस्त्वन्विच्छ मनसात्मनि ।।"},
{"c": "12.234", "n": "7", "i": 58357, "v": "वने मूलफलाशी च तप्यन्सुविपुलं तपः । पुण्यायतनचारी च भूतानामविहिंसकः ।।"},
{"c": "12.234", "n": "8", "i": 58358, "v": "विधूमे सन्नमुसले वानप्रस्थप्रतिश्रये । काले प्राप्ते चरन्भैक्षं कल्पते ब्रह्मभूयसे ।।"},
{"c": "12.234", "n": "9", "i": 58359, "v": "निःस्तुतिर्निर्नमस्कारः परित्यज्य शुभाशुभे । अरण्ये विचरैकाकी येन केनचिदाशितः ।।"},
{"c": "12.234", "t": "शुक उवाच ।"},
{"c": "12.234", "n": "10", "i": 58360, "v": "यदिदं वेदवचनं लोकवादे विरुध्यते । प्रमाणे चाप्रमाणे च विरुद्धे शास्त्रता कुतः ।।"},
{"c": "12.234", "n": "11", "i": 58361, "v": "इत्येतच्छ्रोतुमिच्छामि भगवान्प्रब्रवीतु मे । कर्मणामविरोधेन कथमेतत्प्रवर्तते ।।"},
{"c": "12.234", "t": "भीष्म उवाच ।"},
{"c": "12.234", "n": "12", "i": 58362, "v": "इत्युक्तः प्रत्युवाचेदं गन्धवत्याः सुतः सुतम् । ऋषिस्तत्पूजयन्वाक्यं पुत्रस्यामिततेजसः ।।"},
{"c": "12.234", "n": "13", "i": 58363, "v": "गृहस्थो ब्रह्मचारी च वानप्रस्थोऽथ भिक्षुकः । यथोक्तकारिणः सर्वे गच्छन्ति परमां गतिम् ।।"},
{"c": "12.234", "n": "14", "i": 58364, "v": "एको य आश्रमानेताननुतिष्ठेद्यथाविधि । अकामद्वेषसंयुक्तः स परत्र महीयते ।।"},
{"c": "12.234", "n": "15", "i": 58365, "v": "चतुष्पदी हि निःश्रेणी ब्रह्मण्येषा प्रतिष्ठिता । एतामाश्रित्य निःश्रेणीं ब्रह्मलोके महीयते ।।"},
{"c": "12.234", "n": "16", "i": 58366, "v": "आयुषस्तु चतुर्भागं ब्रह्मचार्यनसूयकः । गुरौ वा गुरुपुत्रे वा वसेद्धर्मार्थकोविदः ।।"},
{"c": "12.234", "n": "17", "i": 58367, "v": "कर्मातिरेकेण गुरोरध्येतव्यं बुभूषता । दक्षिणो नापवादी स्यादाहूतो गुरुमाश्रयेत् ।।"},
{"c": "12.234", "n": "18", "i": 58368, "v": "जघन्यशायी पूर्वं स्यादुत्थायी गुरुवेश्मनि । यच्च शिष्येण कर्तव्यं कार्यं दासेन वा पुनः ।।"},
{"c": "12.234", "n": "19", "i": 58369, "v": "कृतमित्येव तत्सर्वं कृत्वा तिष्ठेत पार्श्वतः । किंकरः सर्वकारी च सर्वकर्मसु कोविदः ।।"},
{"c": "12.234", "n": "20", "i": 58370, "v": "शुचिर्दक्षो गुणोपेतो ब्रूयादिषुरिवात्वरः । चक्षुषा गुरुमव्यग्रो निरीक्षेत जितेन्द्रियः ।।"},
{"c": "12.234", "n": "21", "i": 58371, "v": "नाभुक्तवति चाश्नीयादपीतवति नो पिबेत् । न तिष्ठति तथासीत नासुप्ते प्रस्वपेत च ।।"},
{"c": "12.234", "n": "22", "i": 58372, "v": "उत्तानाभ्यां च पाणिभ्यां पादावस्य मृदु स्पृशेत् । दक्षिणं दक्षिणेनैव सव्यं सव्येन पीडयेत् ।।"},
{"c": "12.234", "n": "23", "i": 58373, "v": "अभिवाद्य गुरुं ब्रूयादधीष्व भगवन्निति । इदं करिष्ये भगवन्निदं चापि कृतं मया ।।"},
{"c": "12.234", "n": "24", "i": 58374, "v": "इति सर्वमनुज्ञाप्य निवेद्य गुरवे धनम् । कुर्यात्कृत्वा च तत्सर्वमाख्येयं गुरवे पुनः ।।"},
{"c": "12.234", "n": "25", "i": 58375, "v": "यांस्तु गन्धान्रसान्वापि ब्रह्मचारी न सेवते । सेवेत तान्समावृत्त इति धर्मेषु निश्चयः ।।"},
{"c": "12.234", "n": "26", "i": 58376, "v": "ये केचिद्विस्तरेणोक्ता नियमा ब्रह्मचारिणः । तान्सर्वाननुगृह्णीयाद्भवेच्चानपगो गुरोः ।।"},
{"c": "12.234", "n": "27", "i": 58377, "v": "स एवं गुरवे प्रीतिमुपहृत्य यथाबलम् । आश्रमेष्वाश्रमेष्वेवं शिष्यो वर्तेत कर्मणा ।।"},
{"c": "12.234", "n": "28", "i": 58378, "v": "वेदव्रतोपवासेन चतुर्थे चायुषो गते । गुरवे दक्षिणां दत्त्वा समावर्तेद्यथाविधि ।।"},
{"c": "12.234", "n": "29", "i": 58379, "v": "धर्मलब्धैर्युतो दारैरग्नीनुत्पाद्य धर्मतः । द्वितीयमायुषो भागं गृहमेधिव्रती भवेत् ।।"},
{"c": "12.235", "t": "व्यास उवाच ।"},
{"c": "12.235", "n": "1", "i": 58380, "v": "द्वितीयमायुषो भागं गृहमेधी गृहे वसेत् । धर्मलब्धैर्युतो दारैरग्नीनुत्पाद्य सुव्रतः ।।"},
{"c": "12.235", "n": "2", "i": 58381, "v": "गृहस्थवृत्तयश्चैव चतस्रः कविभिः स्मृताः । कुसूलधान्यः प्रथमः कुम्भीधान्यस्त्वनन्तरम् ।।"},
{"c": "12.235", "n": "3", "i": 58382, "v": "अश्वस्तनोऽथ कापोतीमाश्रितो वृत्तिमाहरेत् । तेषां परः परो ज्यायान्धर्मतो लोकजित्तमः ।।"},
{"c": "12.235", "n": "4", "i": 58383, "v": "षट्कर्मा वर्तयत्येकस्त्रिभिरन्यः प्रवर्तते । द्वाभ्यामेकश्चतुर्थस्तु ब्रह्मसत्रे व्यवस्थितः । गृहमेधिव्रतान्यत्र महान्तीह प्रचक्षते ।।"},
{"c": "12.235", "n": "5", "i": 58384, "v": "नात्मार्थं पाचयेदन्नं न वृथा घातयेत्पशून् । प्राणी वा यदि वाप्राणी संस्कारं यजुषार्हति ।।"},
{"c": "12.235", "n": "6", "i": 58385, "v": "न दिवा प्रस्वपेज्जातु न पूर्वापररात्रयोः । न भुञ्जीतान्तराकाले नानृतावाह्वयेत्स्त्रियम् ।।"},
{"c": "12.235", "n": "7", "i": 58386, "v": "नास्यानश्नन्वसेद्विप्रो गृहे कश्चिदपूजितः । तथास्यातिथयः पूज्या हव्यकव्यवहाः सदा ।।"},
{"c": "12.235", "n": "8", "i": 58387, "v": "वेदविद्याव्रतस्नाताः श्रोत्रिया वेदपारगाः । स्वधर्मजीविनो दान्ताः क्रियावन्तस्तपस्विनः । तेषां हव्यं च कव्यं चाप्यर्हणार्थं विधीयते ।।"},
{"c": "12.235", "n": "9", "i": 58388, "v": "न खरैः संप्रयातस्य स्वधर्माज्ञानकस्य च । अपविद्धाग्निहोत्रस्य गुरोर्वालीककारिणः ।।"},
{"c": "12.235", "n": "10", "i": 58389, "v": "संविभागोऽत्र भूतानां सर्वेषामेव शिष्यते । तथैवापचमानेभ्यः प्रदेयं गृहमेधिना ।।"},
{"c": "12.235", "n": "11", "i": 58390, "v": "विघसाशी भवेन्नित्यं नित्यं चामृतभोजनः । अमृतं यज्ञशेषं स्याद्भोजनं हविषा समम् । भृत्यशेषं तु योऽश्नाति तमाहुर्विघसाशिनम् ।।"},
{"c": "12.235", "n": "12", "i": 58391, "v": "स्वदारनिरतो दान्तो ह्यनसूयुर्जितेन्द्रियः । ऋत्विक्पुरोहिताचार्यैर्मातुलातिथिसंश्रितैः ।।"},
{"c": "12.235", "n": "13", "i": 58392, "v": "वृद्धबालातुरैर्वैद्यैर्ज्ञातिसंबन्धिबान्धवैः । मातापितृभ्यां जामीभिर्भ्रात्रा पुत्रेण भार्यया ।।"},
{"c": "12.235", "n": "14", "i": 58393, "v": "दुहित्रा दासवर्गेण विवादं न समाचरेत् । एतान्विमुच्य संवादान्सर्वपापैः प्रमुच्यते ।।"},
{"c": "12.235", "n": "15", "i": 58394, "v": "एतैर्जितैस्तु जयति सर्वाँल्लोकान्न संशयः । आचार्यो ब्रह्मलोकेशः प्राजापत्ये पिता प्रभुः ।।"},
{"c": "12.235", "n": "16", "i": 58395, "v": "अतिथिस्त्विन्द्रलोकेशो देवलोकस्य चर्त्विजः । जामयोऽप्सरसां लोके वैश्वदेवे तु ज्ञातयः ।।"},
{"c": "12.235", "n": "17", "i": 58396, "v": "संबन्धिबान्धवा दिक्षु पृथिव्यां मातृमातुलौ । वृद्धबालातुरकृशास्त्वाकाशे प्रभविष्णवः ।।"},
{"c": "12.235", "n": "18", "i": 58397, "v": "भ्राता ज्येष्ठः समः पित्रा भार्या पुत्रः स्वका तनुः । छाया स्वा दाशवर्गस्तु दुहिता कृपणं परम् ।।"},
{"c": "12.235", "n": "19", "i": 58398, "v": "तस्मादेतैरधिक्षिप्तः सहेन्नित्यमसंज्वरः । गृहधर्मरतो विद्वान्धर्मनित्यो जितक्लमः ।।"},
{"c": "12.235", "n": "20", "i": 58399, "v": "न चार्थबद्धः कर्माणि धर्मं वा कंचिदाचरेत् । गृहस्थवृत्तयस्तिस्रस्तासां निःश्रेयसं परम् ।।"},
{"c": "12.235", "n": "21", "i": 58400, "v": "परस्परं तथैवाहुश्चातुराश्रम्यमेव तत् । ये चोक्ता नियमास्तेषां सर्वं कार्यं बुभूषता ।।"},
{"c": "12.235", "n": "22", "i": 58401, "v": "कुम्भीधान्यैरुञ्छशिलैः कापोतीं चास्थितैस्तथा । यस्मिंश्चैते वसन्त्यर्हास्तद्राष्ट्रमभिवर्धते ।।"},
{"c": "12.235", "n": "23", "i": 58402, "v": "दश पूर्वान्दश परान्पुनाति च पितामहान् । गृहस्थवृत्तयस्त्वेता वर्तयेद्यो गतव्यथः ।।"},
{"c": "12.235", "n": "24", "i": 58403, "v": "स चक्रचरलोकानां सदृशीं प्राप्नुयाद्गतिम् । यतेन्द्रियाणामथ वा गतिरेषा विधीयते ।।"},
{"c": "12.235", "n": "25", "i": 58404, "v": "स्वर्गलोको गृहस्थानामुदारमनसां हितः । स्वर्गो विमानसंयुक्तो वेददृष्टः सुपुष्पितः ।।"},
{"c": "12.235", "n": "26", "i": 58405, "v": "स्वर्गलोके गृहस्थानां प्रतिष्ठा नियतात्मनाम् । ब्रह्मणा विहिता श्रेणिरेषा यस्मात्प्रमुच्यते । द्वितीयं क्रमशः प्राप्य स्वर्गलोके महीयते ।।"},
{"c": "12.235", "n": "27", "i": 58406, "v": "अतः परं परममुदारमाश्रमं; तृतीयमाहुस्त्यजतां कलेवरम् । वनौकसां गृहपतिनामनुत्तमं; शृणुष्वैतत्क्लिष्टशरीरकारिणाम् ।।"},
{"c": "12.236", "t": "भीष्म उवाच ।"},
{"c": "12.236", "n": "1", "i": 58407, "v": "प्रोक्ता गृहस्थवृत्तिस्ते विहिता या मनीषिणाम् । तदनन्तरमुक्तं यत्तन्निबोध युधिष्ठिर ।।"},
{"c": "12.236", "n": "2", "i": 58408, "v": "क्रमशस्त्ववधूयैनां तृतीयां वृत्तिमुत्तमाम् । संयोगव्रतखिन्नानां वानप्रस्थाश्रमौकसाम् ।।"},
{"c": "12.236", "n": "3", "i": 58409, "v": "श्रूयतां पार्थ भद्रं ते सर्वलोकाश्रयात्मनाम् । प्रेक्षापूर्वं प्रवृत्तानां पुण्यदेशनिवासिनाम् ।।"},
{"c": "12.236", "t": "व्यास उवाच ।"},
{"c": "12.236", "n": "4", "i": 58410, "v": "गृहस्थस्तु यदा पश्येद्वलीपलितमात्मनः । अपत्यस्यैव चापत्यं वनमेव तदाश्रयेत् ।।"},
{"c": "12.236", "n": "5", "i": 58411, "v": "तृतीयमायुषो भागं वानप्रस्थाश्रमे वसेत् । तानेवाग्नीन्परिचरेद्यजमानो दिवौकसः ।।"},
{"c": "12.236", "n": "6", "i": 58412, "v": "नियतो नियताहारः षष्ठभक्तोऽप्रमादवान् । तदग्निहोत्रं ता गावो यज्ञाङ्गानि च सर्वशः ।।"},
{"c": "12.236", "n": "7", "i": 58413, "v": "अकृष्टं वै व्रीहियवं नीवारं विघसानि च । हवींषि संप्रयच्छेत मखेष्वत्रापि पञ्चसु ।।"},
{"c": "12.236", "n": "8", "i": 58414, "v": "वानप्रस्थाश्रमेऽप्येताश्चतस्रो वृत्तयः स्मृताः । सद्यःप्रक्षालकाः केचित्केचिन्मासिकसंचयाः ।।"},
{"c": "12.236", "n": "9", "i": 58415, "v": "वार्षिकं संचयं केचित्केचिद्द्वादशवार्षिकम् । कुर्वन्त्यतिथिपूजार्थं यज्ञतन्त्रार्थसिद्धये ।।"},
{"c": "12.236", "n": "10", "i": 58416, "v": "अभ्रावकाशा वर्षासु हेमन्ते जलसंश्रयाः । ग्रीष्मे च पञ्चतपसः शश्वच्च मितभोजनाः ।।"},
{"c": "12.236", "n": "11", "i": 58417, "v": "भूमौ विपरिवर्तन्ते तिष्ठेद्वा प्रपदैरपि । स्थानासनैर्वर्तयन्ति सवनेष्वभिषिञ्चते ।।"},
{"c": "12.236", "n": "12", "i": 58418, "v": "दन्तोलूखलिनः केचिदश्मकुट्टास्तथापरे । शुक्लपक्षे पिबन्त्येके यवागूं क्वथितां सकृत् ।।"},
{"c": "12.236", "n": "13", "i": 58419, "v": "कृष्णपक्षे पिबन्त्येके भुञ्जते च यथाक्रमम् । मूलैरेके फलैरेके पुष्पैरेके दृढव्रताः ।।"},
{"c": "12.236", "n": "14", "i": 58420, "v": "वर्तयन्ति यथान्यायं वैखानसमतं श्रिताः । एताश्चान्याश्च विविधा दीक्षास्तेषां मनीषिणाम् ।।"},
{"c": "12.236", "n": "15", "i": 58421, "v": "चतुर्थश्चौपनिषदो धर्मः साधारणः स्मृतः । वानप्रस्थो गृहस्थश्च ततोऽन्यः संप्रवर्तते ।।"},
{"c": "12.236", "n": "16", "i": 58422, "v": "अस्मिन्नेव युगे तात विप्रैः सर्वार्थदर्शिभिः । अगस्त्यः सप्त ऋषयो मधुच्छन्दोऽघमर्षणः ।।"},
{"c": "12.236", "n": "17", "i": 58423, "v": "सांकृतिः सुदिवा तण्डिर्यवान्नोऽथ कृतश्रमः । अहोवीर्यस्तथा काव्यस्ताण्ड्यो मेधातिथिर्बुधः ।।"},
{"c": "12.236", "n": "18", "i": 58424, "v": "शलो वाकश्च निर्वाकः शून्यपालः कृतश्रमः । एवंधर्मसु विद्वांसस्ततः स्वर्गमुपागमन् ।।"},
{"c": "12.236", "n": "19", "i": 58425, "v": "तात प्रत्यक्षधर्माणस्तथा यायावरा गणाः । ऋषीणामुग्रतपसां धर्मनैपुणदर्शिनाम् ।।"},
{"c": "12.236", "n": "20", "i": 58426, "v": "अवाच्यापरिमेयाश्च ब्राह्मणा वनमाश्रिताः । वैखानसा वालखिल्याः सिकताश्च तथापरे ।।"},
{"c": "12.236", "n": "21", "i": 58427, "v": "कर्मभिस्ते निरानन्दा धर्मनित्या जितेन्द्रियाः । गताः प्रत्यक्षधर्माणस्ते सर्वे वनमाश्रिताः । अनक्षत्रा अनाधृष्या दृश्यन्ते ज्योतिषां गणाः ।।"},
{"c": "12.236", "n": "22", "i": 58428, "v": "जरया च परिद्यूनो व्याधिना च प्रपीडितः । चतुर्थे चायुषः शेषे वानप्रस्थाश्रमं त्यजेत् । सद्यस्कारां निरूप्येष्टिं सर्ववेदसदक्षिणाम् ।।"},
{"c": "12.236", "n": "23", "i": 58429, "v": "आत्मयाजी सोऽऽत्मरतिरात्मक्रीडात्मसंश्रयः । आत्मन्यग्नीन्समारोप्य त्यक्त्वा सर्वपरिग्रहान् ।।"},
{"c": "12.236", "n": "24", "i": 58430, "v": "सद्यस्क्रांश्च यजेद्यज्ञानिष्टीश्चैवेह सर्वदा । सदैव याजिनां यज्ञादात्मनीज्या निवर्तते ।।"},
{"c": "12.236", "n": "25", "i": 58431, "v": "त्रींश्चैवाग्नीन्यजेत्सम्यगात्मन्येवात्ममोक्षणात् । प्राणेभ्यो यजुषा पञ्च षट्प्राश्नीयादकुत्सयन् ।।"},
{"c": "12.236", "n": "26", "i": 58432, "v": "केशलोमनखान्वाप्य वानप्रस्थो मुनिस्ततः । आश्रमादाश्रमं सद्यः पूतो गच्छति कर्मभिः ।।"},
{"c": "12.236", "n": "27", "i": 58433, "v": "अभयं सर्वभूतेभ्यो यो दत्त्वा प्रव्रजेद्द्विजः । लोकास्तेजोमयास्तस्य प्रेत्य चानन्त्यमश्नुते ।।"},
{"c": "12.236", "n": "28", "i": 58434, "v": "सुशीलवृत्तो व्यपनीतकल्मषो; न चेह नामुत्र च कर्तुमीहते । अरोषमोहो गतसंधिविग्रहो; भवेदुदासीनवदात्मविन्नरः ।।"},
{"c": "12.236", "n": "29", "i": 58435, "v": "यमेषु चैवात्मगतेषु न व्यथे;त्स्वशास्त्रसूत्राहुतिमन्त्रविक्रमः । भवेद्यथेष्टा गतिरात्मयाजिनो; न संशयो धर्मपरे जितेन्द्रिये ।।"},
{"c": "12.236", "n": "30", "i": 58436, "v": "ततः परं श्रेष्ठमतीव सद्गुणै;रधिष्ठितं त्रीनधिवृत्तमुत्तमम् । चतुर्थमुक्तं परमाश्रमं शृणु; प्रकीर्त्यमानं परमं परायणम् ।।"},
{"c": "12.237", "t": "शुक उवाच ।"},
{"c": "12.237", "n": "1", "i": 58437, "v": "वर्तमानस्तथैवात्र वानप्रस्थाश्रमे यथा । योक्तव्योऽऽत्मा यथा शक्त्या परं वै काङ्क्षता पदम् ।।"},
{"c": "12.237", "t": "व्यास उवाच ।"},
{"c": "12.237", "n": "2", "i": 58438, "v": "प्राप्य संस्कारमेताभ्यामाश्रमाभ्यां ततः परम् । यत्कार्यं परमार्थार्थं तदिहैकमनाः शृणु ।।"},
{"c": "12.237", "n": "3", "i": 58439, "v": "कषायं पाचयित्वा तु श्रेणिस्थानेषु च त्रिषु । प्रव्रजेच्च परं स्थानं परिव्रज्यामनुत्तमाम् ।।"},
{"c": "12.237", "n": "4", "i": 58440, "v": "तद्भवानेवमभ्यस्य वर्ततां श्रूयतां तथा । एक एव चरेन्नित्यं सिद्ध्यर्थमसहायवान् ।।"},
{"c": "12.237", "n": "5", "i": 58441, "v": "एकश्चरति यः पश्यन्न जहाति न हीयते । अनग्निरनिकेतः स्याद्ग्राममन्नार्थमाश्रयेत् ।।"},
{"c": "12.237", "n": "6", "i": 58442, "v": "अश्वस्तनविधानः स्यान्मुनिर्भावसमन्वितः । लघ्वाशी नियताहारः सकृदन्ननिषेविता ।।"},
{"c": "12.237", "n": "7", "i": 58443, "v": "कपालं वृक्षमूलानि कुचेलमसहायता । उपेक्षा सर्वभूतानामेतावद्भिक्षुलक्षणम् ।।"},
{"c": "12.237", "n": "8", "i": 58444, "v": "यस्मिन्वाचः प्रविशन्ति कूपे प्राप्ताः शिला इव । न वक्तारं पुनर्यान्ति स कैवल्याश्रमे वसेत् ।।"},
{"c": "12.237", "n": "9", "i": 58445, "v": "नैव पश्येन्न शृणुयादवाच्यं जातु कस्यचित् । ब्राह्मणानां विशेषेण नैव ब्रूयात्कथंचन ।।"},
{"c": "12.237", "n": "10", "i": 58446, "v": "यद्ब्राह्मणस्य कुशलं तदेव सततं वदेत् । तूष्णीमासीत निन्दायां कुर्वन्भेषजमात्मनः ।।"},
{"c": "12.237", "n": "11", "i": 58447, "v": "येन पूर्णमिवाकाशं भवत्येकेन सर्वदा । शून्यं येन जनाकीर्णं तं देवा ब्राह्मणं विदुः ।।"},
{"c": "12.237", "n": "12", "i": 58448, "v": "येन केनचिदाच्छन्नो येन केनचिदाशितः । यत्रक्वचनशायी च तं देवा ब्राह्मणं विदुः ।।"},
{"c": "12.237", "n": "13", "i": 58449, "v": "अहेरिव गणाद्भीतः सौहित्यान्नरकादिव । कुणपादिव च स्त्रीभ्यस्तं देवा ब्राह्मणं विदुः ।।"},
{"c": "12.237", "n": "14", "i": 58450, "v": "न क्रुध्येन्न प्रहृष्येच्च मानितोऽमानितश्च यः । सर्वभूतेष्वभयदस्तं देवा ब्राह्मणं विदुः ।।"},
{"c": "12.237", "n": "15", "i": 58451, "v": "नाभिनन्देत मरणं नाभिनन्देत जीवितम् । कालमेव प्रतीक्षेत निदेशं भृतको यथा ।।"},
{"c": "12.237", "n": "16", "i": 58452, "v": "अनभ्याहतचित्तः स्यादनभ्याहतवाक्तथा । निर्मुक्तः सर्वपापेभ्यो निरमित्रस्य किं भयम् ।।"},
{"c": "12.237", "n": "17", "i": 58453, "v": "अभयं सर्वभूतेभ्यो भूतानामभयं यतः । तस्य देहाद्विमुक्तस्य भयं नास्ति कुतश्चन ।।"},
{"c": "12.237", "n": "18", "i": 58454, "v": "यथा नागपदेऽन्यानि पदानि पदगामिनाम् । सर्वाण्येवापिधीयन्ते पदजातानि कौञ्जरे ।।"},
{"c": "12.237", "n": "19", "i": 58455, "v": "एवं सर्वमहिंसायां धर्मार्थमपिधीयते । अमृतः स नित्यं वसति योऽहिंसां प्रतिपद्यते ।।"},
{"c": "12.237", "n": "20", "i": 58456, "v": "अहिंसकः समः सत्यो धृतिमान्नियतेन्द्रियः । शरण्यः सर्वभूतानां गतिमाप्नोत्यनुत्तमाम् ।।"},
{"c": "12.237", "n": "21", "i": 58457, "v": "एवं प्रज्ञानतृप्तस्य निर्भयस्य मनीषिणः । न मृत्युरतिगो भावः स मृत्युमधिगच्छति ।।"},
{"c": "12.237", "n": "22", "i": 58458, "v": "विमुक्तं सर्वसङ्गेभ्यो मुनिमाकाशवत्स्थितम् । अस्वमेकचरं शान्तं तं देवा ब्राह्मणं विदुः ।।"},
{"c": "12.237", "n": "23", "i": 58459, "v": "जीवितं यस्य धर्मार्थं धर्मोऽरत्यर्थमेव च । अहोरात्राश्च पुण्यार्थं तं देवा ब्राह्मणं विदुः ।।"},
{"c": "12.237", "n": "24", "i": 58460, "v": "निराशिषमनारम्भं निर्नमस्कारमस्तुतिम् । अक्षीणं क्षीणकर्माणं तं देवा ब्राह्मणं विदुः ।।"},
{"c": "12.237", "n": "25", "i": 58461, "v": "सर्वाणि भूतानि सुखे रमन्ते; सर्वाणि दुःखस्य भृशं त्रसन्ति । तेषां भयोत्पादनजातखेदः; कुर्यान्न कर्माणि हि श्रद्दधानः ।।"},
{"c": "12.237", "n": "26", "i": 58462, "v": "दानं हि भूताभयदक्षिणायाः; सर्वाणि दानान्यधितिष्ठतीह । तीक्ष्णां तनुं यः प्रथमं जहाति; सोऽनन्तमाप्नोत्यभयं प्रजाभ्यः ।।"},
{"c": "12.237", "n": "27", "i": 58463, "v": "उत्तान आस्येन हविर्जुहोति; लोकस्य नाभिर्जगतः प्रतिष्ठा । तस्याङ्गमङ्गानि कृताकृतं च; वैश्वानरः सर्वमेव प्रपेदे ।।"},
{"c": "12.237", "n": "28", "i": 58464, "v": "प्रादेशमात्रे हृदि निश्रितं य;त्तस्मिन्प्राणानात्मयाजी जुहोति । तस्याग्निहोत्रं हुतमात्मसंस्थं; सर्वेषु लोकेषु सदैवतेषु ।।"},
{"c": "12.237", "n": "29", "i": 58465, "v": "दैवं त्रिधातुं त्रिवृतं सुपर्णं; ये विद्युरग्र्यं परमार्थतां च । ते सर्वलोकेषु महीयमाना; देवाः समर्थाः सुकृतं व्रजन्ति ।।"},
{"c": "12.237", "n": "30", "i": 58466, "v": "वेदांश्च वेद्यं च विधिं च कृत्स्न;मथो निरुक्तं परमार्थतां च । सर्वं शरीरात्मनि यः प्रवेद; तस्मै स्म देवाः स्पृहयन्ति नित्यम् ।।"},
{"c": "12.237", "n": "31", "i": 58467, "v": "भूमावसक्तं दिवि चाप्रमेयं; हिरण्मयं योऽण्डजमण्डमध्ये । पतत्रिणं पक्षिणमन्तरिक्षे; यो वेद भोग्यात्मनि दीप्तरश्मिः ।।"},
{"c": "12.237", "n": "32", "i": 58468, "v": "आवर्तमानमजरं विवर्तनं; षण्णेमिकं द्वादशारं सुपर्व । यस्येदमास्ये परियाति विश्वं; तत्कालचक्रं निहितं गुहायाम् ।।"},
{"c": "12.237", "n": "33", "i": 58469, "v": "यः संप्रसादं जगतः शरीरं; सर्वान्स लोकानधिगच्छतीह । तस्मिन्हुतं तर्पयतीह देवां;स्ते वै तृप्तास्तर्पयन्त्यास्यमस्य ।।"},
{"c": "12.237", "n": "34", "i": 58470, "v": "तेजोमयो नित्यतनुः पुराणो; लोकाननन्तानभयानुपैति । भूतानि यस्मान्न त्रसन्ते कदाचि;त्स भूतेभ्यो न त्रसते कदाचित् ।।"},
{"c": "12.237", "n": "35", "i": 58471, "v": "अगर्हणीयो न च गर्हतेऽन्या;न्स वै विप्रः परमात्मानमीक्षेत् । विनीतमोहो व्यपनीतकल्मषो; न चेह नामुत्र च योऽर्थमृच्छति ।।"},
{"c": "12.237", "n": "36", "i": 58472, "v": "अरोषमोहः समलोष्टकाञ्चनः; प्रहीणशोको गतसंधिविग्रहः । अपेतनिन्दास्तुतिरप्रियाप्रिय;श्चरन्नुदासीनवदेष भिक्षुकः ।।"},
{"c": "12.238", "t": "व्यास उवाच ।"},
{"c": "12.238", "n": "1", "i": 58473, "v": "प्रकृतेस्तु विकारा ये क्षेत्रज्ञस्तैः परिश्रितः । ते चैनं न प्रजानन्ति स तु जानाति तानपि ।।"},
{"c": "12.238", "n": "2", "i": 58474, "v": "तैश्चैष कुरुते कार्यं मनःषष्ठैरिहेन्द्रियैः । सुदान्तैरिव संयन्ता दृढैः परमवाजिभिः ।।"},
{"c": "12.238", "n": "3", "i": 58475, "v": "इन्द्रियेभ्यः परा ह्यर्था अर्थेभ्यः परमं मनः । मनसस्तु परा बुद्धिर्बुद्धेरात्मा महान्परः ।।"},
{"c": "12.238", "n": "4", "i": 58476, "v": "महतः परमव्यक्तमव्यक्तात्परतोऽमृतम् । अमृतान्न परं किंचित्सा काष्ठा सा परा गतिः ।।"},
{"c": "12.238", "n": "5", "i": 58477, "v": "एवं सर्वेषु भूतेषु गूढोऽऽत्मा न प्रकाशते । दृश्यते त्वग्र्यया बुद्ध्या सूक्ष्मया तत्त्वदर्शिभिः ।।"},
{"c": "12.238", "n": "6", "i": 58478, "v": "अन्तरात्मनि संलीय मनःषष्ठानि मेधया । इन्द्रियाणीन्द्रियार्थांश्च बहु चिन्त्यमचिन्तयन् ।।"},
{"c": "12.238", "n": "7", "i": 58479, "v": "ध्यानोपरमणं कृत्वा विद्यासंपादितं मनः । अनीश्वरः प्रशान्तात्मा ततोऽर्छत्यमृतं पदम् ।।"},
{"c": "12.238", "n": "8", "i": 58480, "v": "इन्द्रियाणां तु सर्वेषां वश्यात्मा चलितस्मृतिः । आत्मनः संप्रदानेन मर्त्यो मृत्युमुपाश्नुते ।।"},
{"c": "12.238", "n": "9", "i": 58481, "v": "हित्वा तु सर्वसंकल्पान्सत्त्वे चित्तं निवेशयेत् । सत्त्वे चित्तं समावेश्य ततः कालंजरो भवेत् ।।"},
{"c": "12.238", "n": "10", "i": 58482, "v": "चित्तप्रसादेन यतिर्जहाति हि शुभाशुभम् । प्रसन्नात्मात्मनि स्थित्वा सुखमानन्त्यमश्नुते ।।"},
{"c": "12.238", "n": "11", "i": 58483, "v": "लक्षणं तु प्रसादस्य यथा तृप्तः सुखं स्वपेत् । निवाते वा यथा दीपो दीप्यमानो न कम्पते ।।"},
{"c": "12.238", "n": "12", "i": 58484, "v": "एवं पूर्वापरे रात्रे युञ्जन्नात्मानमात्मना । सत्त्वाहारविशुद्धात्मा पश्यत्यात्मानमात्मनि ।।"},
{"c": "12.238", "n": "13", "i": 58485, "v": "रहस्यं सर्ववेदानामनैतिह्यमनागमम् । आत्मप्रत्ययिकं शास्त्रमिदं पुत्रानुशासनम् ।।"},
{"c": "12.238", "n": "14", "i": 58486, "v": "धर्माख्यानेषु सर्वेषु सत्याख्यानेषु यद्वसु । दशेदमृक्सहस्राणि निर्मथ्यामृतमुद्धृतम् ।।"},
{"c": "12.238", "n": "15", "i": 58487, "v": "नवनीतं यथा दध्नः काष्ठादग्निर्यथैव च । तथैव विदुषां ज्ञानं पुत्रहेतोः समुद्धृतम् । स्नातकानामिदं शास्त्रं वाच्यं पुत्रानुशासनम् ।।"},
{"c": "12.238", "n": "16", "i": 58488, "v": "तदिदं नाप्रशान्ताय नादान्तायातपस्विने । नावेदविदुषे वाच्यं तथा नानुगताय च ।।"},
{"c": "12.238", "n": "17", "i": 58489, "v": "नासूयकायानृजवे न चानिर्दिष्टकारिणे । न तर्कशास्त्रदग्धाय तथैव पिशुनाय च ।।"},
{"c": "12.238", "n": "18", "i": 58490, "v": "श्लाघते श्लाघनीयाय प्रशान्ताय तपस्विने । इदं प्रियाय पुत्राय शिष्यायानुगताय च । रहस्यधर्मं वक्तव्यं नान्यस्मै तु कथंचन ।।"},
{"c": "12.238", "n": "19", "i": 58491, "v": "यद्यप्यस्य महीं दद्याद्रत्नपूर्णामिमां नरः । इदमेव ततः श्रेय इति मन्येत तत्त्ववित् ।।"},
{"c": "12.238", "n": "20", "i": 58492, "v": "अतो गुह्यतरार्थं तदध्यात्ममतिमानुषम् । यत्तन्महर्षिभिर्दृष्टं वेदान्तेषु च गीयते । तत्तेऽहं संप्रवक्ष्यामि यन्मां त्वं परिपृच्छसि ।।"},
{"c": "12.239", "t": "शुक उवाच ।"},
{"c": "12.239", "n": "1", "i": 58493, "v": "अध्यात्मं विस्तरेणेह पुनरेव वदस्व मे । यदध्यात्मं यथा चेदं भगवन्नृषिसत्तम ।।"},
{"c": "12.239", "t": "व्यास उवाच ।"},
{"c": "12.239", "n": "2", "i": 58494, "v": "अध्यात्मं यदिदं तात पुरुषस्येह विद्यते । तत्तेऽहं संप्रवक्ष्यामि तस्य व्याख्यामिमां शृणु ।।"},
{"c": "12.239", "n": "3", "i": 58495, "v": "भूमिरापस्तथा ज्योतिर्वायुराकाशमेव च । महाभूतानि भूतानां सागरस्योर्मयो यथा ।।"},
{"c": "12.239", "n": "4", "i": 58496, "v": "प्रसार्येह यथाङ्गानि कूर्मः संहरते पुनः । तद्वन्महान्ति भूतानि यवीयःसु विकुर्वते ।।"},
{"c": "12.239", "n": "5", "i": 58497, "v": "इति तन्मयमेवेदं सर्वं स्थावरजङ्गमम् । सर्गे च प्रलये चैव तस्मान्निर्दिश्यते तथा ।।"},
{"c": "12.239", "n": "6", "i": 58498, "v": "महाभूतानि पञ्चैव सर्वभूतेषु भूतकृत् । अकरोत्तात वैषम्यं यस्मिन्यदनुपश्यति ।।"},
{"c": "12.239", "t": "शुक उवाच ।"},
{"c": "12.239", "n": "7", "i": 58499, "v": "अकरोद्यच्छरीरेषु कथं तदुपलक्षयेत् । इन्द्रियाणि गुणाः केचित्कथं तानुपलक्षयेत् ।।"},
{"c": "12.239", "t": "व्यास उवाच ।"},
{"c": "12.239", "n": "8", "i": 58500, "v": "एतत्ते वर्तयिष्यामि यथावदिह दर्शनम् । शृणु तत्त्वमिहैकाग्रो यथातत्त्वं यथा च तत् ।।"},
{"c": "12.239", "n": "9", "i": 58501, "v": "शब्दः श्रोत्रं तथा खानि त्रयमाकाशसंभवम् । प्राणश्चेष्टा तथा स्पर्श एते वायुगुणास्त्रयः ।।"},
{"c": "12.239", "n": "10", "i": 58502, "v": "रूपं चक्षुर्विपाकश्च त्रिधा ज्योतिर्विधीयते । रसोऽथ रसनं स्नेहो गुणास्त्वेते त्रयोऽम्भसाम् ।।"},
{"c": "12.239", "n": "11", "i": 58503, "v": "घ्रेयं घ्राणं शरीरं च भूमेरेते गुणास्त्रयः । एतावानिन्द्रियग्रामो व्याख्यातः पाञ्चभौतिकः ।।"},
{"c": "12.239", "n": "12", "i": 58504, "v": "वायोः स्पर्शो रसोऽद्भ्यश्च ज्योतिषो रूपमुच्यते । आकाशप्रभवः शब्दो गन्धो भूमिगुणः स्मृतः ।।"},
{"c": "12.239", "n": "13", "i": 58505, "v": "मनो बुद्धिश्च भावश्च त्रय एतेऽऽत्मयोनिजाः । न गुणानतिवर्तन्ते गुणेभ्यः परमा मताः ।।"},
{"c": "12.239", "n": "14", "i": 58506, "v": "इन्द्रियाणि नरे पञ्च षष्ठं तु मन उच्यते । सप्तमीं बुद्धिमेवाहुः क्षेत्रज्ञं पुनरष्टमम् ।।"},
{"c": "12.239", "n": "15", "i": 58507, "v": "चक्षुरालोचनायैव संशयं कुरुते मनः । बुद्धिरध्यवसानाय साक्षी क्षेत्रज्ञ उच्यते ।।"},
{"c": "12.239", "n": "16", "i": 58508, "v": "रजस्तमश्च सत्त्वं च त्रय एते स्वयोनिजाः । समाः सर्वेषु भूतेषु तद्गुणेषूपलक्षयेत् ।।"},
{"c": "12.239", "n": "17", "i": 58509, "v": "यथा कूर्म इहाङ्गानि प्रसार्य विनियच्छति । एवमेवेन्द्रियग्रामं बुद्धिः सृष्ट्वा नियच्छति ।।"},
{"c": "12.239", "n": "18", "i": 58510, "v": "यदूर्ध्वं पादतलयोरवाङ्मूर्ध्नश्च पश्यति । एतस्मिन्नेव कृत्ये वै वर्तते बुद्धिरुत्तमा ।।"},
{"c": "12.239", "n": "19", "i": 58511, "v": "गुणान्नेनीयते बुद्धिर्बुद्धिरेवेन्द्रियाण्यपि । मनःषष्ठानि सर्वाणि बुद्ध्यभावे कुतो गुणाः ।।"},
{"c": "12.239", "n": "20", "i": 58512, "v": "तत्र यत्प्रीतिसंयुक्तं किंचिदात्मनि लक्षयेत् । प्रशान्तमिव संशुद्धं सत्त्वं तदुपधारयेत् ।।"},
{"c": "12.239", "n": "21", "i": 58513, "v": "यत्तु संतापसंयुक्तं काये मनसि वा भवेत् । रजः प्रवर्तकं तत्स्यात्सततं हारि देहिनाम् ।।"},
{"c": "12.239", "n": "22", "i": 58514, "v": "यत्तु संमोहसंयुक्तमव्यक्तविषयं भवेत् । अप्रतर्क्यमविज्ञेयं तमस्तदुपधार्यताम् ।।"},
{"c": "12.239", "n": "23", "i": 58515, "v": "प्रहर्षः प्रीतिरानन्दः साम्यं स्वस्थात्मचित्तता । अकस्माद्यदि वा कस्माद्वर्तते सात्त्विको गुणः ।।"},
{"c": "12.239", "n": "24", "i": 58516, "v": "अभिमानो मृषावादो लोभो मोहस्तथाक्षमा । लिङ्गानि रजसस्तानि वर्तन्ते हेत्वहेतुतः ।।"},
{"c": "12.239", "n": "25", "i": 58517, "v": "तथा मोहः प्रमादश्च तन्द्री निद्राप्रबोधिता । कथंचिदभिवर्तन्ते विज्ञेयास्तामसा गुणाः ।।"},
{"c": "12.240", "t": "व्यास उवाच ।"},
{"c": "12.240", "n": "1", "i": 58518, "v": "मनः प्रसृजते भावं बुद्धिरध्यवसायिनी । हृदयं प्रियाप्रिये वेद त्रिविधा कर्मचोदना ।।"},
{"c": "12.240", "n": "2", "i": 58519, "v": "इन्द्रियेभ्यः परा ह्यर्था अर्थेभ्यः परमं मनः । मनसस्तु परा बुद्धिर्बुद्धेरात्मा परो मतः ।।"},
{"c": "12.240", "n": "3", "i": 58520, "v": "बुद्धिरात्मा मनुष्यस्य बुद्धिरेवात्मनोऽऽत्मिका । यदा विकुरुते भावं तदा भवति सा मनः ।।"},
{"c": "12.240", "n": "4", "i": 58521, "v": "इन्द्रियाणां पृथग्भावाद्बुद्धिर्विक्रियते ह्यणु । शृण्वती भवति श्रोत्रं स्पृशती स्पर्श उच्यते ।।"},
{"c": "12.240", "n": "5", "i": 58522, "v": "पश्यन्ती भवते दृष्टी रसती रसनं भवेत् । जिघ्रती भवति घ्राणं बुद्धिर्विक्रियते पृथक् ।।"},
{"c": "12.240", "n": "6", "i": 58523, "v": "इन्द्रियाणीति तान्याहुस्तेष्वदृश्याधितिष्ठति । तिष्ठती पुरुषे बुद्धिस्त्रिषु भावेषु वर्तते ।।"},
{"c": "12.240", "n": "7", "i": 58524, "v": "कदाचिल्लभते प्रीतिं कदाचिदपि शोचते । न सुखेन न दुःखेन कदाचिदिह युज्यते ।।"},
{"c": "12.240", "n": "8", "i": 58525, "v": "सेयं भावात्मिका भावांस्त्रीनेतानतिवर्तते । सरितां सागरो भर्ता महावेलामिवोर्मिमान् ।।"},
{"c": "12.240", "n": "9", "i": 58526, "v": "यदा प्रार्थयते किंचित्तदा भवति सा मनः । अधिष्ठानानि वै बुद्ध्या पृथगेतानि संस्मरेत् । इन्द्रियाण्येव मेध्यानि विजेतव्यानि कृत्स्नशः ।।"},
{"c": "12.240", "n": "10", "i": 58527, "v": "सर्वाण्येवानुपूर्व्येण यद्यन्नानुविधीयते । अविभागगता बुद्धिर्भावे मनसि वर्तते । प्रवर्तमानं तु रजः सत्त्वमप्यनुवर्तते ।।"},
{"c": "12.240", "n": "11", "i": 58528, "v": "ये चैव भावा वर्तन्ते सर्व एष्वेव ते त्रिषु । अन्वर्थाः संप्रवर्तन्ते रथनेमिमरा इव ।।"},
{"c": "12.240", "n": "12", "i": 58529, "v": "प्रदीपार्थं नरः कुर्यादिन्द्रियैर्बुद्धिसत्तमैः । निश्चरद्भिर्यथायोगमुदासीनैर्यदृच्छया ।।"},
{"c": "12.240", "n": "13", "i": 58530, "v": "एवंस्वभावमेवेदमिति विद्वान्न मुह्यति । अशोचन्नप्रहृष्यंश्च नित्यं विगतमत्सरः ।।"},
{"c": "12.240", "n": "14", "i": 58531, "v": "न ह्यात्मा शक्यते द्रष्टुमिन्द्रियैः कामगोचरैः । प्रवर्तमानैरनये दुर्धरैरकृतात्मभिः ।।"},
{"c": "12.240", "n": "15", "i": 58532, "v": "तेषां तु मनसा रश्मीन्यदा सम्यङ्नियच्छति । तदा प्रकाशते ह्यात्मा घटे दीप इव ज्वलन् । सर्वेषामेव भूतानां तमस्यपगते यथा ।।"},
{"c": "12.240", "n": "16", "i": 58533, "v": "यथा वारिचरः पक्षी न लिप्यति जले चरन् । एवमेव कृतप्रज्ञो न दोषैर्विषयांश्चरन् । असज्जमानः सर्वेषु न कथंचन लिप्यते ।।"},
{"c": "12.240", "n": "17", "i": 58534, "v": "त्यक्त्वा पूर्वकृतं कर्म रतिर्यस्य सदात्मनि । सर्वभूतात्मभूतस्य गुणमार्गेष्वसज्जतः ।।"},
{"c": "12.240", "n": "18", "i": 58535, "v": "सत्त्वमात्मा प्रसवति गुणान्वापि कदा च न । न गुणा विदुरात्मानं गुणान्वेद स सर्वदा ।।"},
{"c": "12.240", "n": "19", "i": 58536, "v": "परिद्रष्टा गुणानां स स्रष्टा चैव यथातथम् । सत्त्वक्षेत्रज्ञयोरेतदन्तरं विद्धि सूक्ष्मयोः ।।"},
{"c": "12.240", "n": "20", "i": 58537, "v": "सृजते तु गुणानेक एको न सृजते गुणान् । पृथग्भूतौ प्रकृत्या तौ संप्रयुक्तौ च सर्वदा ।।"},
{"c": "12.240", "n": "21", "i": 58538, "v": "यथा मत्स्योऽद्भिरन्यः सन्संप्रयुक्तौ तथैव तौ । मशकोदुम्बरौ चापि संप्रयुक्तौ यथा सह ।।"},
{"c": "12.240", "n": "22", "i": 58539, "v": "इषीका वा यथा मुञ्जे पृथक्च सह चैव च । तथैव सहितावेतावन्योन्यस्मिन्प्रतिष्ठितौ ।।"},
{"c": "12.241", "t": "व्यास उवाच ।"},
{"c": "12.241", "n": "1", "i": 58540, "v": "सृजते तु गुणान्सत्त्वं क्षेत्रज्ञस्त्वनुतिष्ठति । गुणान्विक्रियतः सर्वानुदासीनवदीश्वरः ।।"},
{"c": "12.241", "n": "2", "i": 58541, "v": "स्वभावयुक्तं तत्सर्वं यदिमान्सृजते गुणान् । ऊर्णनाभिर्यथा सूत्रं सृजते तन्तुवद्गुणान् ।।"},
{"c": "12.241", "n": "3", "i": 58542, "v": "प्रध्वस्ता न निवर्तन्ते प्रवृत्तिर्नोपलभ्यते । एवमेके व्यवस्यन्ति निवृत्तिरिति चापरे ।।"},
{"c": "12.241", "n": "4", "i": 58543, "v": "उभयं संप्रधार्यैतदध्यवस्येद्यथामति । अनेनैव विधानेन भवेद्गर्भशयो महान् ।।"},
{"c": "12.241", "n": "5", "i": 58544, "v": "अनादिनिधनं नित्यमासाद्य विचरेन्नरः । अक्रुध्यन्नप्रहृष्यंश्च नित्यं विगतमत्सरः ।।"},
{"c": "12.241", "n": "6", "i": 58545, "v": "इत्येवं हृदयग्रन्थिं बुद्धिचिन्तामयं दृढम् । अतीत्य सुखमासीत अशोचंश्छिन्नसंशयः ।।"},
{"c": "12.241", "n": "7", "i": 58546, "v": "तप्येयुः प्रच्युताः पृथ्व्या यथा पूर्णां नदीं नराः । अवगाढा ह्यविद्वांसो विद्धि लोकमिमं तथा ।।"},
{"c": "12.241", "n": "8", "i": 58547, "v": "न तु ताम्यति वै विद्वान्स्थले चरति तत्त्ववित् । एवं यो विन्दतेऽऽत्मानं केवलं ज्ञानमात्मनः ।।"},
{"c": "12.241", "n": "9", "i": 58548, "v": "एवं बुद्ध्वा नरः सर्वां भूतानामागतिं गतिम् । समवेक्ष्य शनैः सम्यग्लभते शममुत्तमम् ।।"},
{"c": "12.241", "n": "10", "i": 58549, "v": "एतद्वै जन्मसामर्थ्यं ब्राह्मणस्य विशेषतः । आत्मज्ञानं शमश्चैव पर्याप्तं तत्परायणम् ।।"},
{"c": "12.241", "n": "11", "i": 58550, "v": "एतद्बुद्ध्वा भवेद्बुद्धः किमन्यद्बुद्धलक्षणम् । विज्ञायैतद्विमुच्यन्ते कृतकृत्या मनीषिणः ।।"},
{"c": "12.241", "n": "12", "i": 58551, "v": "न भवति विदुषां महद्भयं; यदविदुषां सुमहद्भयं भवेत् । न हि गतिरधिकास्ति कस्यचि;द्भवति हि या विदुषः सनातनी ।।"},
{"c": "12.241", "n": "13", "i": 58552, "v": "लोकमातुरमसूयते जन;स्तत्तदेव च निरीक्ष्य शोचते । तत्र पश्य कुशलानशोचतो; ये विदुस्तदुभयं कृताकृतम् ।।"},
{"c": "12.241", "n": "14", "i": 58553, "v": "यत्करोत्यनभिसंधिपूर्वकं; तच्च निर्णुदति यत्पुरा कृतम् । न प्रियं तदुभयं न चाप्रियं; तस्य तज्जनयतीह कुर्वतः ।।"},
{"c": "12.242", "t": "शुक उवाच ।"},
{"c": "12.242", "n": "1", "i": 58554, "v": "यस्माद्धर्मात्परो धर्मो विद्यते नेह कश्चन । यो विशिष्टश्च धर्मेभ्यस्तं भवान्प्रब्रवीतु मे ।।"},
{"c": "12.242", "t": "व्यास उवाच ।"},
{"c": "12.242", "n": "2", "i": 58555, "v": "धर्मं ते संप्रवक्ष्यामि पुराणमृषिसंस्तुतम् । विशिष्टं सर्वधर्मेभ्यस्तमिहैकमनाः शृणु ।।"},
{"c": "12.242", "n": "3", "i": 58556, "v": "इन्द्रियाणि प्रमाथीनि बुद्ध्या संयम्य यत्नतः । सर्वतो निष्पतिष्णूनि पिता बालानिवात्मजान् ।।"},
{"c": "12.242", "n": "4", "i": 58557, "v": "मनसश्चेन्द्रियाणां च ह्यैकाग्र्यं परमं तपः । तज्ज्यायः सर्वधर्मेभ्यः स धर्मः पर उच्यते ।।"},
{"c": "12.242", "n": "5", "i": 58558, "v": "तानि सर्वाणि संधाय मनःषष्ठानि मेधया । आत्मतृप्त इवासीत बहु चिन्त्यमचिन्तयन् ।।"},
{"c": "12.242", "n": "6", "i": 58559, "v": "गोचरेभ्यो निवृत्तानि यदा स्थास्यन्ति वेश्मनि । तदा त्वमात्मनात्मानं परं द्रक्ष्यसि शाश्वतम् ।।"},
{"c": "12.242", "n": "7", "i": 58560, "v": "सर्वात्मानं महात्मानं विधूममिव पावकम् । तं पश्यन्ति महात्मानो ब्राह्मणा ये मनीषिणः ।।"},
{"c": "12.242", "n": "8", "i": 58561, "v": "यथा पुष्पफलोपेतो बहुशाखो महाद्रुमः । आत्मनो नाभिजानीते क्व मे पुष्पं क्व मे फलम् ।।"},
{"c": "12.242", "n": "9", "i": 58562, "v": "एवमात्मा न जानीते क्व गमिष्ये कुतो न्वहम् । अन्यो ह्यत्रान्तरात्मास्ति यः सर्वमनुपश्यति ।।"},
{"c": "12.242", "n": "10", "i": 58563, "v": "ज्ञानदीपेन दीप्तेन पश्यत्यात्मानमात्मना । दृष्ट्वा त्वमात्मनात्मानं निरात्मा भव सर्ववित् ।।"},
{"c": "12.242", "n": "11", "i": 58564, "v": "विमुक्तः सर्वपापेभ्यो मुक्तत्वच इवोरगः । परां बुद्धिमवाप्येह विपाप्मा विगतज्वरः ।।"},
{"c": "12.242", "n": "12", "i": 58565, "v": "सर्वतःस्रोतसं घोरां नदीं लोकप्रवाहिनीम् । पञ्चेन्द्रियग्राहवतीं मनःसंकल्परोधसम् ।।"},
{"c": "12.242", "n": "13", "i": 58566, "v": "लोभमोहतृणच्छन्नां कामक्रोधसरीसृपाम् । सत्यतीर्थानृतक्षोभां क्रोधपङ्कां सरिद्वराम् ।।"},
{"c": "12.242", "n": "14", "i": 58567, "v": "अव्यक्तप्रभवां शीघ्रां दुस्तरामकृतात्मभिः । प्रतरस्व नदीं बुद्ध्या कामग्राहसमाकुलाम् ।।"},
{"c": "12.242", "n": "15", "i": 58568, "v": "संसारसागरगमां योनिपातालदुस्तराम् । आत्मजन्मोद्भवां तात जिह्वावर्तां दुरासदाम् ।।"},
{"c": "12.242", "n": "16", "i": 58569, "v": "यां तरन्ति कृतप्रज्ञा धृतिमन्तो मनीषिणः । तां तीर्णः सर्वतोमुक्तो विपूतात्मात्मविच्छुचिः ।।"},
{"c": "12.242", "n": "17", "i": 58570, "v": "उत्तमां बुद्धिमास्थाय ब्रह्मभूयं गमिष्यसि । संतीर्णः सर्वसंक्लेशान्प्रसन्नात्मा विकल्मषः ।।"},
{"c": "12.242", "n": "18", "i": 58571, "v": "भूमिष्ठानीव भूतानि पर्वतस्थो निशामय । अक्रुध्यन्नप्रहृष्यंश्च ननृशंसमतिस्तथा । ततो द्रक्ष्यसि भूतानां सर्वेषां प्रभवाप्ययौ ।।"},
{"c": "12.242", "n": "19", "i": 58572, "v": "एवं वै सर्वधर्मेभ्यो विशिष्टं मेनिरे बुधाः । धर्मं धर्मभृतां श्रेष्ठ मुनयस्तत्त्वदर्शिनः ।।"},
{"c": "12.242", "n": "20", "i": 58573, "v": "आत्मनोऽव्ययिनो ज्ञात्वा इदं पुत्रानुशासनम् । प्रयताय प्रवक्तव्यं हितायानुगताय च ।।"},
{"c": "12.242", "n": "21", "i": 58574, "v": "आत्मज्ञानमिदं गुह्यं सर्वगुह्यतमं महत् । अब्रुवं यदहं तात आत्मसाक्षिकमञ्जसा ।।"},
{"c": "12.242", "n": "22", "i": 58575, "v": "नैव स्त्री न पुमानेतन्नैव चेदं नपुंसकम् । अदुःखमसुखं ब्रह्म भूतभव्यभवात्मकम् ।।"},
{"c": "12.242", "n": "23", "i": 58576, "v": "नैतज्ज्ञात्वा पुमान्स्त्री वा पुनर्भवमवाप्नुयात् । अभवप्रतिपत्त्यर्थमेतद्वर्त्म विधीयते ।।"},
{"c": "12.242", "n": "24", "i": 58577, "v": "यथा मतानि सर्वाणि न चैतानि यथा तथा । कथितानि मया पुत्र भवन्ति न भवन्ति च ।।"},
{"c": "12.242", "n": "25", "i": 58578, "v": "तत्प्रीतियुक्तेन गुणान्वितेन; पुत्रेण सत्पुत्रगुणान्वितेन । पृष्टो हीदं प्रीतिमता हितार्थं; ब्रूयात्सुतस्येह यदुक्तमेतत् ।।"},
{"c": "12.243", "t": "व्यास उवाच ।"},
{"c": "12.243", "n": "1", "i": 58579, "v": "गन्धान्रसान्नानुरुन्ध्यात्सुखं वा; नालंकारांश्चाप्नुयात्तस्य तस्य । मानं च कीर्तिं च यशश्च नेच्छे;त्स वै प्रचारः पश्यतो ब्राह्मणस्य ।।"},
{"c": "12.243", "n": "2", "i": 58580, "v": "सर्वान्वेदानधीयीत शुश्रूषुर्ब्रह्मचर्यवान् । ऋचो यजूंषि सामानि न तेन न स ब्राह्मणः ।।"},
{"c": "12.243", "n": "3", "i": 58581, "v": "ज्ञातिवत्सर्वभूतानां सर्ववित्सर्ववेदवित् । नाकामो म्रियते जातु न तेन न च ब्राह्मणः ।।"},
{"c": "12.243", "n": "4", "i": 58582, "v": "इष्टीश्च विविधाः प्राप्य क्रतूंश्चैवाप्तदक्षिणान् । नैव प्राप्नोति ब्राह्मण्यमभिध्यानात्कथंचन ।।"},
{"c": "12.243", "n": "5", "i": 58583, "v": "यदा चायं न बिभेति यदा चास्मान्न बिभ्यति । यदा नेच्छति न द्वेष्टि ब्रह्म संपद्यते तदा ।।"},
{"c": "12.243", "n": "6", "i": 58584, "v": "यदा न कुरुते भावं सर्वभूतेषु पापकम् । कर्मणा मनसा वाचा ब्रह्म संपद्यते तदा ।।"},
{"c": "12.243", "n": "7", "i": 58585, "v": "कामबन्धनमेवैकं नान्यदस्तीह बन्धनम् । कामबन्धनमुक्तो हि ब्रह्मभूयाय कल्पते ।।"},
{"c": "12.243", "n": "8", "i": 58586, "v": "कामतो मुच्यमानस्तु धूम्राभ्रादिव चन्द्रमाः । विरजाः कालमाकाङ्क्षन्धीरो धैर्येण वर्तते ।।"},
{"c": "12.243", "n": "9", "i": 58587, "v": "आपूर्यमाणमचलप्रतिष्ठं; समुद्रमापः प्रविशन्ति यद्वत् । स कामकान्तो न तु कामकामः; स वै लोकात्स्वर्गमुपैति देही ।।"},
{"c": "12.243", "n": "10", "i": 58588, "v": "वेदस्योपनिषत्सत्यं सत्यस्योपनिषद्दमः । दमस्योपनिषद्दानं दानस्योपनिषत्तपः ।।"},
{"c": "12.243", "n": "11", "i": 58589, "v": "तपसोपनिषत्त्यागस्त्यागस्योपनिषत्सुखम् । सुखस्योपनिषत्स्वर्गः स्वर्गस्योपनिषच्छमः ।।"},
{"c": "12.243", "n": "12", "i": 58590, "v": "क्लेदनं शोकमनसोः संतापं तृष्णया सह । सत्त्वमिच्छसि संतोषाच्छान्तिलक्षणमुत्तमम् ।।"},
{"c": "12.243", "n": "13", "i": 58591, "v": "विशोको निर्ममः शान्तः प्रसन्नात्मात्मवित्तमः । षड्भिर्लक्षणवानेतैः समग्रः पुनरेष्यति ।।"},
{"c": "12.243", "n": "14", "i": 58592, "v": "षड्भिः सत्त्वगुणोपेतैः प्राज्ञैरधिकमन्त्रिभिः । ये विदुः प्रेत्य चात्मानमिहस्थांस्तांस्तथा विदुः ।।"},
{"c": "12.243", "n": "15", "i": 58593, "v": "अकृत्रिममसंहार्यं प्राकृतं निरुपस्कृतम् । अध्यात्मं सुकृतप्रज्ञः सुखमव्ययमश्नुते ।।"},
{"c": "12.243", "n": "16", "i": 58594, "v": "निष्प्रचारं मनः कृत्वा प्रतिष्ठाप्य च सर्वतः । यामयं लभते तुष्टिं सा न शक्यमतोऽन्यथा ।।"},
{"c": "12.243", "n": "17", "i": 58595, "v": "येन तृप्यत्यभुञ्जानो येन तुष्यत्यवित्तवान् । येनास्नेहो बलं धत्ते यस्तं वेद स वेदवित् ।।"},
{"c": "12.243", "n": "18", "i": 58596, "v": "संगोप्य ह्यात्मनो द्वाराण्यपिधाय विचिन्तयन् । यो ह्यास्ते ब्राह्मणः शिष्टः स आत्मरतिरुच्यते ।।"},
{"c": "12.243", "n": "19", "i": 58597, "v": "समाहितं परे तत्त्वे क्षीणकाममवस्थितम् । सर्वतः सुखमन्वेति वपुश्चान्द्रमसं यथा ।।"},
{"c": "12.243", "n": "20", "i": 58598, "v": "सविशेषाणि भूतानि गुणांश्चाभजतो मुनेः । सुखेनापोह्यते दुःखं भास्करेण तमो यथा ।।"},
{"c": "12.243", "n": "21", "i": 58599, "v": "तमतिक्रान्तकर्माणमतिक्रान्तगुणक्षयम् । ब्राह्मणं विषयाश्लिष्टं जरामृत्यू न विन्दतः ।।"},
{"c": "12.243", "n": "22", "i": 58600, "v": "स यदा सर्वतो मुक्तः समः पर्यवतिष्ठते । इन्द्रियाणीन्द्रियार्थांश्च शरीरस्थोऽतिवर्तते ।।"},
{"c": "12.243", "n": "23", "i": 58601, "v": "कारणं परमं प्राप्य अतिक्रान्तस्य कार्यताम् । पुनरावर्तनं नास्ति संप्राप्तस्य परात्परम् ।।"},
{"c": "12.244", "t": "व्यास उवाच ।"},
{"c": "12.244", "n": "1", "i": 58602, "v": "द्वंद्वानि मोक्षजिज्ञासुरर्थधर्मावनुष्ठितः । वक्त्रा गुणवता शिष्यः श्राव्यः पूर्वमिदं महत् ।।"},
{"c": "12.244", "n": "2", "i": 58603, "v": "आकाशं मारुतो ज्योतिरापः पृथ्वी च पञ्चमी । भावाभावौ च कालश्च सर्वभूतेषु पञ्चसु ।।"},
{"c": "12.244", "n": "3", "i": 58604, "v": "अन्तरात्मकमाकाशं तन्मयं श्रोत्रमिन्द्रियम् । तस्य शब्दं गुणं विद्यान्मूर्तिशास्त्रविधानवित् ।।"},
{"c": "12.244", "n": "4", "i": 58605, "v": "चरणं मारुतात्मेति प्राणापानौ च तन्मयौ । स्पर्शनं चेन्द्रियं विद्यात्तथा स्पर्शं च तन्मयम् ।।"},
{"c": "12.244", "n": "5", "i": 58606, "v": "ततः पाकः प्रकाशश्च ज्योतिश्चक्षुश्च तन्मयम् । तस्य रूपं गुणं विद्यात्तमोऽन्ववसितात्मकम् ।।"},
{"c": "12.244", "n": "6", "i": 58607, "v": "प्रक्लेदः क्षुद्रता स्नेह इत्यापो ह्युपदिश्यते । रसनं चेन्द्रियं जिह्वा रसश्चापां गुणो मतः ।।"},
{"c": "12.244", "n": "7", "i": 58608, "v": "संघातः पार्थिवो धातुरस्थिदन्तनखानि च । श्मश्रु लोम च केशाश्च सिराः स्नायु च चर्म च ।।"},
{"c": "12.244", "n": "8", "i": 58609, "v": "इन्द्रियं घ्राणसंज्ञानं नासिकेत्यभिधीयते । गन्धश्चैवेन्द्रियार्थोऽयं विज्ञेयः पृथिवीमयः ।।"},
{"c": "12.244", "n": "9", "i": 58610, "v": "उत्तरेषु गुणाः सन्ति सर्वे सर्वेषु चोत्तराः । पञ्चानां भूतसंघानां संततिं मुनयो विदुः ।।"},
{"c": "12.244", "n": "10", "i": 58611, "v": "मनो नवममेषां तु बुद्धिस्तु दशमी स्मृता । एकादशोऽन्तरात्मा च सर्वतः पर उच्यते ।।"},
{"c": "12.244", "n": "11", "i": 58612, "v": "व्यवसायात्मिका बुद्धिर्मनो व्याकरणात्मकम् । कर्मानुमानाद्विज्ञेयः स जीवः क्षेत्रसंज्ञकः ।।"},
{"c": "12.244", "n": "12", "i": 58613, "v": "एभिः कालाष्टमैर्भावैर्यः सर्वैः सर्वमन्वितम् । पश्यत्यकलुषं प्राज्ञः स मोहं नानुवर्तते ।।"},
{"c": "12.245", "t": "व्यास उवाच ।"},
{"c": "12.245", "n": "1", "i": 58614, "v": "शरीराद्विप्रमुक्तं हि सूक्ष्मभूतं शरीरिणम् । कर्मभिः परिपश्यन्ति शास्त्रोक्तैः शास्त्रचेतसः ।।"},
{"c": "12.245", "n": "2", "i": 58615, "v": "यथा मरीच्यः सहिताश्चरन्ति; गच्छन्ति तिष्ठन्ति च दृश्यमानाः । देहैर्विमुक्ता विचरन्ति लोकां;स्तथैव सत्त्वान्यतिमानुषाणि ।।"},
{"c": "12.245", "n": "3", "i": 58616, "v": "प्रतिरूपं यथैवाप्सु तापः सूर्यस्य लक्ष्यते । सत्त्ववांस्तु तथा सत्त्वं प्रतिरूपं प्रपश्यति ।।"},
{"c": "12.245", "n": "4", "i": 58617, "v": "तानि सूक्ष्माणि सत्त्वस्था विमुक्तानि शरीरतः । स्वेन तत्त्वेन तत्त्वज्ञाः पश्यन्ति नियतेन्द्रियाः ।।"},
{"c": "12.245", "n": "5", "i": 58618, "v": "स्वपतां जाग्रतां चैव सर्वेषामात्मचिन्तितम् । प्रधानद्वैधयुक्तानां जहतां कर्मजं रजः ।।"},
{"c": "12.245", "n": "6", "i": 58619, "v": "यथाहनि तथा रात्रौ यथा रात्रौ तथाहनि । वशे तिष्ठति सत्त्वात्मा सततं योगयोगिनाम् ।।"},
{"c": "12.245", "n": "7", "i": 58620, "v": "तेषां नित्यं सदानित्यो भूतात्मा सततं गुणैः । सप्तभिस्त्वन्वितः सूक्ष्मैश्चरिष्णुरजरामरः ।।"},
{"c": "12.245", "n": "8", "i": 58621, "v": "मनोबुद्धिपराभूतः स्वदेहपरदेहवित् । स्वप्नेष्वपि भवत्येष विज्ञाता सुखदुःखयोः ।।"},
{"c": "12.245", "n": "9", "i": 58622, "v": "तत्रापि लभते दुःखं तत्रापि लभते सुखम् । क्रोधलोभौ तु तत्रापि कृत्वा व्यसनमर्छति ।।"},
{"c": "12.245", "n": "10", "i": 58623, "v": "प्रीणितश्चापि भवति महतोऽर्थानवाप्य च । करोति पुण्यं तत्रापि जाग्रन्निव च पश्यति ।।"},
{"c": "12.245", "n": "11", "i": 58624, "v": "तमेवमतितेजोंशं भूतात्मानं हृदि स्थितम् । तमोरजोभ्यामाविष्टा नानुपश्यन्ति मूर्तिषु ।।"},
{"c": "12.245", "n": "12", "i": 58625, "v": "शास्त्रयोगपरा भूत्वा स्वमात्मानं परीप्सवः । अनुच्छ्वासान्यमूर्तीनि यानि वज्रोपमान्यपि ।।"},
{"c": "12.245", "n": "13", "i": 58626, "v": "पृथग्भूतेषु सृष्टेषु चतुर्ष्वाश्रमकर्मसु । समाधौ योगमेवैतच्छाण्डिल्यः शममब्रवीत् ।।"},
{"c": "12.245", "n": "14", "i": 58627, "v": "विदित्वा सप्त सूक्ष्माणि षडङ्गं च महेश्वरम् । प्रधानविनियोगस्थः परं ब्रह्माधिगच्छति ।।"},
{"c": "12.246", "t": "व्यास उवाच ।"},
{"c": "12.246", "n": "1", "i": 58628, "v": "हृदि कामद्रुमश्चित्रो मोहसंचयसंभवः । क्रोधमानमहास्कन्धो विवित्सापरिमोचनः ।।"},
{"c": "12.246", "n": "2", "i": 58629, "v": "तस्य चाज्ञानमाधारः प्रमादः परिषेचनम् । सोऽभ्यसूयापलाशो हि पुरादुष्कृतसारवान् ।।"},
{"c": "12.246", "n": "3", "i": 58630, "v": "संमोहचिन्ताविटपः शोकशाखो भयंकरः । मोहनीभिः पिपासाभिर्लताभिः परिवेष्टितः ।।"},
{"c": "12.246", "n": "4", "i": 58631, "v": "उपासते महावृक्षं सुलुब्धास्तं फलेप्सवः । आयासैः संयतः पाशैः फलानि परिवेष्टयन् ।।"},
{"c": "12.246", "n": "5", "i": 58632, "v": "यस्तान्पाशान्वशे कृत्वा तं वृक्षमपकर्षति । गतः स दुःखयोरन्तं यतमानस्तयोर्द्वयोः ।।"},
{"c": "12.246", "n": "6", "i": 58633, "v": "संरोहत्यकृतप्रज्ञः संतापेन हि पादपम् । स तमेव ततो हन्ति विषं ग्रस्तमिवातुरम् ।।"},
{"c": "12.246", "n": "7", "i": 58634, "v": "तस्यानुशयमूलस्य मूलमुद्ध्रियते बलात् । त्यागाप्रमादाकृतिना साम्येन परमासिना ।।"},
{"c": "12.246", "n": "8", "i": 58635, "v": "एवं यो वेद कामस्य केवलं परिकर्षणम् । वधं वै कामशास्त्रस्य स दुःखान्यतिवर्तते ।।"},
{"c": "12.246", "n": "9", "i": 58636, "v": "शरीरं पुरमित्याहुः स्वामिनी बुद्धिरिष्यते । तत्र बुद्धेः शरीरस्थं मनो नामार्थचिन्तकम् ।।"},
{"c": "12.246", "n": "10", "i": 58637, "v": "इन्द्रियाणि जनाः पौरास्तदर्थं तु परा कृतिः । तत्र द्वौ दारुणौ दोषौ तमो नाम रजस्तथा ।।"},
{"c": "12.246", "n": "11", "i": 58638, "v": "यदर्थमुपजीवन्ति पौराः सहपुरेश्वराः । अद्वारेण तमेवार्थं द्वौ दोषावुपजीवतः ।।"},
{"c": "12.246", "n": "12", "i": 58639, "v": "तत्र बुद्धिर्हि दुर्धर्षा मनः साधर्म्यमुच्यते । पौराश्चापि मनस्त्रस्तास्तेषामपि चला स्थितिः ।।"},
{"c": "12.246", "n": "13", "i": 58640, "v": "यदर्थं बुद्धिरध्यास्ते न सोऽर्थः परिषीदति । यदर्थं पृथगध्यास्ते मनस्तत्परिषीदति ।।"},
{"c": "12.246", "n": "14", "i": 58641, "v": "पृथग्भूतं यदा बुद्ध्या मनो भवति केवलम् । तत्रैनं विवृतं शून्यं रजः पर्यवतिष्ठते ।।"},
{"c": "12.246", "n": "15", "i": 58642, "v": "तन्मनः कुरुते सख्यं रजसा सह संगतम् । तं चादाय जनं पौरं रजसे संप्रयच्छति ।।"},
{"c": "12.247", "t": "भीष्म उवाच ।"},
{"c": "12.247", "n": "1", "i": 58643, "v": "भूतानां गुणसंख्यानं भूयः पुत्र निशामय । द्वैपायनमुखाद्भ्रष्टं श्लाघया परयानघ ।।"},
{"c": "12.247", "n": "2", "i": 58644, "v": "दीप्तानलनिभः प्राह भगवान्धूम्रवर्चसे । ततोऽहमपि वक्ष्यामि भूयः पुत्र निदर्शनम् ।।"},
{"c": "12.247", "n": "3", "i": 58645, "v": "भूमेः स्थैर्यं पृथुत्वं च काठिन्यं प्रसवात्मता । गन्धो गुरुत्वं शक्तिश्च संघातः स्थापना धृतिः ।।"},
{"c": "12.247", "n": "4", "i": 58646, "v": "अपां शैत्यं रसः क्लेदो द्रवत्वं स्नेहसौम्यता । जिह्वा विष्यन्दिनी चैव भौमाप्यास्रवणं तथा ।।"},
{"c": "12.247", "n": "5", "i": 58647, "v": "अग्नेर्दुर्धर्षता तेजस्तापः पाकः प्रकाशनम् । शौचं रागो लघुस्तैक्ष्ण्यं दशमं चोर्ध्वभागिता ।।"},
{"c": "12.247", "n": "6", "i": 58648, "v": "वायोरनियमः स्पर्शो वादस्थानं स्वतन्त्रता । बलं शैघ्र्यं च मोहश्च चेष्टा कर्मकृता भवः ।।"},
{"c": "12.247", "n": "7", "i": 58649, "v": "आकाशस्य गुणः शब्दो व्यापित्वं छिद्रतापि च । अनाश्रयमनालम्बमव्यक्तमविकारिता ।।"},
{"c": "12.247", "n": "8", "i": 58650, "v": "अप्रतीघातता चैव भूतत्वं विकृतानि च । गुणाः पञ्चाशतं प्रोक्ताः पञ्चभूतात्मभाविताः ।।"},
{"c": "12.247", "n": "9", "i": 58651, "v": "चलोपपत्तिर्व्यक्तिश्च विसर्गः कल्पना क्षमा । सदसच्चाशुता चैव मनसो नव वै गुणाः ।।"},
{"c": "12.247", "n": "10", "i": 58652, "v": "इष्टानिष्टविकल्पश्च व्यवसायः समाधिता । संशयः प्रतिपत्तिश्च बुद्धौ पञ्चेह ये गुणाः ।।"},
{"c": "12.247", "t": "युधिष्ठिर उवाच ।"},
{"c": "12.247", "n": "11", "i": 58653, "v": "कथं पञ्चगुणा बुद्धिः कथं पञ्चेन्द्रिया गुणाः । एतन्मे सर्वमाचक्ष्व सूक्ष्मज्ञानं पितामह ।।"},
{"c": "12.247", "t": "भीष्म उवाच ।"},
{"c": "12.247", "n": "12", "i": 58654, "v": "आहुः षष्टिं भूतगुणान्वै; भूतविशिष्टा नित्यविषक्ताः । भूतविषक्ताश्चाक्षरसृष्टाः; पुत्र न नित्यं तदिह वदन्ति ।।"},
{"c": "12.247", "n": "13", "i": 58655, "v": "तत्पुत्र चिन्ताकलितं यदुक्त;मनागतं वै तव संप्रतीह । भूतार्थतत्त्वं तदवाप्य सर्वं; भूतप्रभावाद्भव शान्तबुद्धिः ।।"},
{"c": "12.248", "t": "युधिष्ठिर उवाच ।"},
{"c": "12.248", "n": "1", "i": 58656, "v": "य इमे पृथिवीपालाः शेरते पृथिवीतले । पृतनामध्य एते हि गतसत्त्वा महाबलाः ।।"},
{"c": "12.248", "n": "2", "i": 58657, "v": "एकैकशो भीमबला नागायुतबलास्तथा । एते हि निहताः संख्ये तुल्यतेजोबलैर्नरैः ।।"},
{"c": "12.248", "n": "3", "i": 58658, "v": "नैषां पश्यामि हन्तारं प्राणिनां संयुगे पुरा । विक्रमेणोपसंपन्नास्तेजोबलसमन्विताः ।।"},
{"c": "12.248", "n": "4", "i": 58659, "v": "अथ चेमे महाप्राज्ञ शेरते हि गतासवः । मृता इति च शब्दोऽयं वर्तत्येषु गतासुषु ।।"},
{"c": "12.248", "n": "5", "i": 58660, "v": "इमे मृता नृपतयः प्रायशो भीमविक्रमाः । तत्र मे संशयो जातः कुतः संज्ञा मृता इति ।।"},
{"c": "12.248", "n": "6", "i": 58661, "v": "कस्य मृत्युः कुतो मृत्युः केन मृत्युरिह प्रजाः । हरत्यमरसंकाश तन्मे ब्रूहि पितामह ।।"},
{"c": "12.248", "t": "भीष्म उवाच ।"},
{"c": "12.248", "n": "7", "i": 58662, "v": "पुरा कृतयुगे तात राजासीदविकम्पकः । स शत्रुवशमापन्नः संग्रामे क्षीणवाहनः ।।"},
{"c": "12.248", "n": "8", "i": 58663, "v": "तत्र पुत्रो हरिर्नाम नारायणसमो बले । स शत्रुभिर्हतः संख्ये सबलः सपदानुगः ।।"},
{"c": "12.248", "n": "9", "i": 58664, "v": "स राजा शत्रुवशगः पुत्रशोकसमन्वितः । यदृच्छयाशान्तिपरो ददर्श भुवि नारदम् ।।"},
{"c": "12.248", "n": "10", "i": 58665, "v": "स तस्मै सर्वमाचष्ट यथा वृत्तं जनेश्वरः । शत्रुभिर्ग्रहणं संख्ये पुत्रस्य मरणं तथा ।।"},
{"c": "12.248", "n": "11", "i": 58666, "v": "तस्य तद्वचनं श्रुत्वा नारदोऽथ तपोधनः । आख्यानमिदमाचष्ट पुत्रशोकापहं तदा ।।"},
{"c": "12.248", "n": "12", "i": 58667, "v": "राजञ्शृणु समाख्यानमद्येदं बहुविस्तरम् । यथा वृत्तं श्रुतं चैव मयापि वसुधाधिप ।।"},
{"c": "12.248", "n": "13", "i": 58668, "v": "प्रजाः सृष्ट्वा महातेजाः प्रजासर्गे पितामहः । अतीव वृद्धा बहुला नामृष्यत पुनः प्रजाः ।।"},
{"c": "12.248", "n": "14", "i": 58669, "v": "न ह्यन्तरमभूत्किंचित्क्वचिज्जन्तुभिरच्युत । निरुच्छ्वासमिवोन्नद्धं त्रैलोक्यमभवन्नृप ।।"},
{"c": "12.248", "n": "15", "i": 58670, "v": "तस्य चिन्ता समुत्पन्ना संहारं प्रति भूपते । चिन्तयन्नाध्यगच्छच्च संहारे हेतुकारणम् ।।"},
{"c": "12.248", "n": "16", "i": 58671, "v": "तस्य रोषान्महाराज खेभ्योऽग्निरुदतिष्ठत । तेन सर्वा दिशो राजन्ददाह स पितामहः ।।"},
{"c": "12.248", "n": "17", "i": 58672, "v": "ततो दिवं भुवं खं च जगच्च सचराचरम् । ददाह पावको राजन्भगवत्कोपसंभवः ।।"},
{"c": "12.248", "n": "18", "i": 58673, "v": "तत्रादह्यन्त भूतानि जङ्गमानि ध्रुवाणि च । महता कोपवेगेन कुपिते प्रपितामहे ।।"},
{"c": "12.248", "n": "19", "i": 58674, "v": "ततो हरिजटः स्थाणुर्वेदाध्वरपतिः शिवः । जगाद शरणं देवो ब्रह्माणं परवीरहा ।।"},
{"c": "12.248", "n": "20", "i": 58675, "v": "तस्मिन्नभिगते स्थाणौ प्रजानां हितकाम्यया । अब्रवीद्वरदो देवो ज्वलन्निव तदा शिवम् ।।"},
{"c": "12.248", "n": "21", "i": 58676, "v": "करवाण्यद्य कं कामं वरार्होऽसि मतो मम । कर्ता ह्यस्मि प्रियं शंभो तव यद्धृदि वर्तते ।।"},
{"c": "12.249", "t": "स्थाणुरुवाच ।"},
{"c": "12.249", "n": "1", "i": 58677, "v": "प्रजासर्गनिमित्तं मे कार्यवत्तामिमां प्रभो । विद्धि सृष्टास्त्वया हीमा मा कुप्यासां पितामह ।।"},
{"c": "12.249", "n": "2", "i": 58678, "v": "तव तेजोग्निना देव प्रजा दह्यन्ति सर्वशः । ता दृष्ट्वा मम कारुण्यं मा कुप्यासां जगत्प्रभो ।।"},
{"c": "12.249", "t": "प्रजापतिरुवाच ।"},
{"c": "12.249", "n": "3", "i": 58679, "v": "न कुप्ये न च मे कामो न भवेरन्प्रजा इति । लाघवार्थं धरण्यास्तु ततः संहार इष्यते ।।"},
{"c": "12.249", "n": "4", "i": 58680, "v": "इयं हि मां सदा देवी भारार्ता समचोदयत् । संहारार्थं महादेव भारेणाप्सु निमज्जति ।।"},
{"c": "12.249", "n": "5", "i": 58681, "v": "यदाहं नाधिगच्छामि बुद्ध्या बहु विचारयन् । संहारमासां वृद्धानां ततो मां क्रोध आविशत् ।।"},
{"c": "12.249", "t": "स्थाणुरुवाच ।"},
{"c": "12.249", "n": "6", "i": 58682, "v": "संहारान्तं प्रसीदस्व मा क्रुधस्त्रिदशेश्वर । मा प्रजाः स्थावरं चैव जङ्गमं च विनीनशः ।।"},
{"c": "12.249", "n": "7", "i": 58683, "v": "पल्वलानि च सर्वाणि सर्वं चैव तृणोलपम् । स्थावरं जङ्गमं चैव भूतग्रामं चतुर्विधम् ।।"},
{"c": "12.249", "n": "8", "i": 58684, "v": "तदेतद्भस्मसाद्भूतं जगत्सर्वमुपप्लुतम् । प्रसीद भगवन्साधो वर एष वृतो मया ।।"},
{"c": "12.249", "n": "9", "i": 58685, "v": "नष्टा न पुनरेष्यन्ति प्रजा ह्येताः कथंचन । तस्मान्निवर्त्यतामेतत्तेजः स्वेनैव तेजसा ।।"},
{"c": "12.249", "n": "10", "i": 58686, "v": "उपायमन्यं संपश्य प्रजानां हितकाम्यया । यथेमे जन्तवः सर्वे निवर्तेरन्परंतप ।।"},
{"c": "12.249", "n": "11", "i": 58687, "v": "अभावमभिगच्छेयुरुत्सन्नप्रजनाः प्रजाः । अधिदैवनियुक्तोऽस्मि त्वया लोकेष्विहेश्वर ।।"},
{"c": "12.249", "n": "12", "i": 58688, "v": "त्वद्भवं हि जगन्नाथ जगत्स्थावरजङ्गमम् । प्रसाद्य त्वां महादेव याचाम्यावृत्तिजाः प्रजाः ।।"},
{"c": "12.249", "t": "नारद उवाच ।"},
{"c": "12.249", "n": "13", "i": 58689, "v": "श्रुत्वा तु वचनं देवः स्थाणोर्नियतवाङ्मनाः । तेजस्तत्स्वं निजग्राह पुनरेवान्तरात्मना ।।"},
{"c": "12.249", "n": "14", "i": 58690, "v": "ततोऽग्निमुपसंगृह्य भगवाँल्लोकपूजितः । प्रवृत्तिं च निवृत्तिं च कल्पयामास वै प्रभुः ।।"},
{"c": "12.249", "n": "15", "i": 58691, "v": "उपसंहरतस्तस्य तमग्निं रोषजं तदा । प्रादुर्बभूव विश्वेभ्यः खेभ्यो नारी महात्मनः ।।"},
{"c": "12.249", "n": "16", "i": 58692, "v": "कृष्णा रक्ताम्बरधरा रक्तनेत्रतलान्तरा । दिव्यकुण्डलसंपन्ना दिव्याभरणभूषिता ।।"},
{"c": "12.249", "n": "17", "i": 58693, "v": "सा विनिःसृत्य वै खेभ्यो दक्षिणामाश्रिता दिशम् । ददृशातेऽथ तौ कन्यां देवौ विश्वेश्वरावुभौ ।।"},
{"c": "12.249", "n": "18", "i": 58694, "v": "तामाहूय तदा देवो लोकानामादिरीश्वरः । मृत्यो इति महीपाल जहि चेमाः प्रजा इति ।।"},
{"c": "12.249", "n": "19", "i": 58695, "v": "त्वं हि संहारबुद्ध्या मे चिन्तिता रुषितेन च । तस्मात्संहर सर्वास्त्वं प्रजाः सजडपण्डिताः ।।"},
{"c": "12.249", "n": "20", "i": 58696, "v": "अविशेषेण चैव त्वं प्रजाः संहर भामिनि । मम त्वं हि नियोगेन श्रेयः परमवाप्स्यसि ।।"},
{"c": "12.249", "n": "21", "i": 58697, "v": "एवमुक्ता तु सा देवी मृत्युः कमलमालिनी । प्रदध्यौ दुःखिता बाला साश्रुपातमतीव हि ।।"},
{"c": "12.249", "n": "22", "i": 58698, "v": "पाणिभ्यां चैव जग्राह तान्यश्रूणि जनेश्वरः । मानवानां हितार्थाय ययाचे पुनरेव च ।।"},
{"c": "12.250", "t": "नारद उवाच ।"},
{"c": "12.250", "n": "1", "i": 58699, "v": "विनीय दुःखमबला सा त्वतीवायतेक्षणा । उवाच प्राञ्जलिर्भूत्वा लतेवावर्जिता तदा ।।"},
{"c": "12.250", "n": "2", "i": 58700, "v": "त्वया सृष्टा कथं नारी मादृशी वदतां वर । रौद्रकर्माभिजायेत सर्वप्राणिभयंकरी ।।"},
{"c": "12.250", "n": "3", "i": 58701, "v": "बिभेम्यहमधर्मस्य धर्म्यमादिश कर्म मे । त्वं मां भीतामवेक्षस्व शिवेनेश्वर चक्षुषा ।।"},
{"c": "12.250", "n": "4", "i": 58702, "v": "बालान्वृद्धान्वयःस्थांश्च न हरेयमनागसः । प्राणिनः प्राणिनामीश नमस्तेऽभिप्रसीद मे ।।"},
{"c": "12.250", "n": "5", "i": 58703, "v": "प्रियान्पुत्रान्वयस्यांश्च भ्रातॄन्मातॄः पितॄनपि । अपध्यास्यन्ति यद्देव मृतांस्तेषां बिभेम्यहम् ।।"},
{"c": "12.250", "n": "6", "i": 58704, "v": "कृपणाश्रुपरिक्लेदो दहेन्मां शाश्वतीः समाः । तेभ्योऽहं बलवद्भीता शरणं त्वामुपागता ।।"},
{"c": "12.250", "n": "7", "i": 58705, "v": "यमस्य भवने देव यात्यन्ते पापकर्मिणः । प्रसादये त्वा वरद प्रसादं कुरु मे प्रभो ।।"},
{"c": "12.250", "n": "8", "i": 58706, "v": "एतमिच्छाम्यहं कामं त्वत्तो लोकपितामह । इच्छेयं त्वत्प्रसादाच्च तपस्तप्तुं सुरेश्वर ।।"},
{"c": "12.250", "t": "पितामह उवाच ।"},
{"c": "12.250", "n": "9", "i": 58707, "v": "मृत्यो संकल्पिता मे त्वं प्रजासंहारहेतुना । गच्छ संहर सर्वास्त्वं प्रजा मा च विचारय ।।"},
{"c": "12.250", "n": "10", "i": 58708, "v": "एतदेवमवश्यं हि भविता नैतदन्यथा । क्रियतामनवद्याङ्गि यथोक्तं मद्वचोऽनघे ।।"},
{"c": "12.250", "t": "नारद उवाच ।"},
{"c": "12.250", "n": "11", "i": 58709, "v": "एवमुक्ता महाबाहो मृत्युः परपुरंजय । न व्याजहार तस्थौ च प्रह्वा भगवदुन्मुखी ।।"},
{"c": "12.250", "n": "12", "i": 58710, "v": "पुनः पुनरथोक्ता सा गतसत्त्वेव भामिनी । तूष्णीमासीत्ततो देवो देवानामीश्वरेश्वरः ।।"},
{"c": "12.250", "n": "13", "i": 58711, "v": "प्रससाद किल ब्रह्मा स्वयमेवात्मनात्मवान् । स्मयमानश्च लोकेशो लोकान्सर्वानवैक्षत ।।"},
{"c": "12.250", "n": "14", "i": 58712, "v": "निवृत्तरोषे तस्मिंस्तु भगवत्यपराजिते । सा कन्यापजगामास्य समीपादिति नः श्रुतम् ।।"},
{"c": "12.250", "n": "15", "i": 58713, "v": "अपसृत्याप्रतिश्रुत्य प्रजासंहरणं तदा । त्वरमाणेव राजेन्द्र मृत्युर्धेनुकमभ्ययात् ।।"},
{"c": "12.250", "n": "16", "i": 58714, "v": "सा तत्र परमं देवी तपोऽचरत दुश्चरम् । समा ह्येकपदे तस्थौ दश पद्मानि पञ्च च ।।"},
{"c": "12.250", "n": "17", "i": 58715, "v": "तां तथा कुर्वतीं तत्र तपः परमदुश्चरम् । पुनरेव महातेजा ब्रह्मा वचनमब्रवीत् ।।"},
{"c": "12.250", "n": "18", "i": 58716, "v": "कुरुष्व मे वचो मृत्यो तदनादृत्य सत्वरा । तथैवैकपदे तात पुनरन्यानि सप्त सा ।।"},
{"c": "12.250", "n": "19", "i": 58717, "v": "तस्थौ पद्मानि षट्चैव पञ्च द्वे चैव मानद । भूयः पद्मायुतं तात मृगैः सह चचार सा ।।"},
{"c": "12.250", "n": "20", "i": 58718, "v": "पुनर्गत्वा ततो राजन्मौनमातिष्ठदुत्तमम् । अप्सु वर्षसहस्राणि सप्त चैकं च पार्थिव ।।"},
{"c": "12.250", "n": "21", "i": 58719, "v": "ततो जगाम सा कन्या कौशिकीं भरतर्षभ । तत्र वायुजलाहारा चचार नियमं पुनः ।।"},
{"c": "12.250", "n": "22", "i": 58720, "v": "ततो ययौ महाभागा गङ्गां मेरुं च केवलम् । तस्थौ दार्विव निश्चेष्टा भूतानां हितकाम्यया ।।"},
{"c": "12.250", "n": "23", "i": 58721, "v": "ततो हिमवतो मूर्ध्नि यत्र देवाः समीजिरे । तत्राङ्गुष्ठेन राजेन्द्र निखर्वमपरं ततः । तस्थौ पितामहं चैव तोषयामास यत्नतः ।।"},
{"c": "12.250", "n": "24", "i": 58722, "v": "ततस्तामब्रवीत्तत्र लोकानां प्रभवाप्ययः । किमिदं वर्तते पुत्रि क्रियतां तद्वचो मम ।।"},
{"c": "12.250", "n": "25", "i": 58723, "v": "ततोऽब्रवीत्पुनर्मृत्युर्भगवन्तं पितामहम् । न हरेयं प्रजा देव पुनस्त्वाहं प्रसादये ।।"},
{"c": "12.250", "n": "26", "i": 58724, "v": "तामधर्मभयत्रस्तां पुनरेव च याचतीम् । तदाब्रवीद्देवदेवो निगृह्येदं वचस्ततः ।।"},
{"c": "12.250", "n": "27", "i": 58725, "v": "अधर्मो नास्ति ते मृत्यो संयच्छेमाः प्रजाः शुभे । मया ह्युक्तं मृषा भद्रे भविता नेह किंचन ।।"},
{"c": "12.250", "n": "28", "i": 58726, "v": "धर्मः सनातनश्च त्वामिहैवानुप्रवेक्ष्यते । अहं च विबुधाश्चैव त्वद्धिते निरताः सदा ।।"},
{"c": "12.250", "n": "29", "i": 58727, "v": "इममन्यं च ते कामं ददामि मनसेप्सितम् । न त्वा दोषेण यास्यन्ति व्याधिसंपीडिताः प्रजाः ।।"},
{"c": "12.250", "n": "30", "i": 58728, "v": "पुरुषेषु च रूपेण पुरुषस्त्वं भविष्यसि । स्त्रीषु स्त्रीरूपिणी चैव तृतीयेषु नपुंसकम् ।।"},
{"c": "12.250", "n": "31", "i": 58729, "v": "सैवमुक्ता महाराज कृताञ्जलिरुवाच ह । पुनरेव महात्मानं नेति देवेशमव्ययम् ।।"},
{"c": "12.250", "n": "32", "i": 58730, "v": "तामब्रवीत्तदा देवो मृत्यो संहर मानवान् । अधर्मस्ते न भविता तथा ध्यास्याम्यहं शुभे ।।"},
{"c": "12.250", "n": "33", "i": 58731, "v": "यानश्रुबिन्दून्पतितानपश्यं; ये पाणिभ्यां धारितास्ते पुरस्तात् । ते व्याधयो मानवान्घोररूपाः; प्राप्ते काले पीडयिष्यन्ति मृत्यो ।।"},
{"c": "12.250", "n": "34", "i": 58732, "v": "सर्वेषां त्वं प्राणिनामन्तकाले; कामक्रोधौ सहितौ योजयेथाः । एवं धर्मस्त्वामुपैष्यत्यमेयो; न चाधर्मं लप्स्यसे तुल्यवृत्तिः ।।"},
{"c": "12.250", "n": "35", "i": 58733, "v": "एवं धर्मं पालयिष्यस्यथोक्तं; न चात्मानं मज्जयिष्यस्यधर्मे । तस्मात्कामं रोचयाभ्यागतं त्वं; संयोज्याथो संहरस्वेह जन्तून् ।।"},
{"c": "12.250", "n": "36", "i": 58734, "v": "सा वै तदा मृत्युसंज्ञापदेशा;च्छापाद्भीता बाढमित्यब्रवीत्तम् । अथो प्राणान्प्राणिनामन्तकाले; कामक्रोधौ प्राप्य निर्मोह्य हन्ति ।।"},
{"c": "12.250", "n": "37", "i": 58735, "v": "मृत्योर्ये ते व्याधयश्चाश्रुपाता; मनुष्याणां रुज्यते यैः शरीरम् । सर्वेषां वै प्राणिनां प्राणनान्ते; तस्माच्छोकं मा कृथा बुध्य बुद्ध्या ।।"},
{"c": "12.250", "n": "38", "i": 58736, "v": "सर्वे देवाः प्राणिनां प्राणनान्ते; गत्वा वृत्ताः संनिवृत्तास्तथैव । एवं सर्वे मानवाः प्राणनान्ते; गत्वावृत्ता देववद्राजसिंह ।।"},
{"c": "12.250", "n": "39", "i": 58737, "v": "वायुर्भीमो भीमनादो महौजाः; सर्वेषां च प्राणिनां प्राणभूतः । नानावृत्तिर्देहिनां देहभेदे; तस्माद्वायुर्देवदेवो विशिष्टः ।।"},
{"c": "12.250", "n": "40", "i": 58738, "v": "सर्वे देवा मर्त्यसंज्ञाविशिष्टाः; सर्वे मर्त्या देवसंज्ञाविशिष्टाः । तस्मात्पुत्रं मा शुचो राजसिंह; पुत्रः स्वर्गं प्राप्य ते मोदते ह ।।"},
{"c": "12.250", "n": "41", "i": 58739, "v": "एवं मृत्युर्देवसृष्टा प्रजानां; प्राप्ते काले संहरन्ती यथावत् । तस्याश्चैव व्याधयस्तेऽश्रुपाताः; प्राप्ते काले संहरन्तीह जन्तून् ।।"},
{"c": "12.251", "t": "युधिष्ठिर उवाच ।"},
{"c": "12.251", "n": "1", "i": 58740, "v": "इमे वै मानवाः सर्वे धर्मं प्रति विशङ्किताः । कोऽयं धर्मः कुतो धर्मस्तन्मे ब्रूहि पितामह ।।"},
{"c": "12.251", "n": "2", "i": 58741, "v": "धर्मो न्वयमिहार्थः किममुत्रार्थोऽपि वा भवेत् । उभयार्थोऽपि वा धर्मस्तन्मे ब्रूहि पितामह ।।"},
{"c": "12.251", "t": "भीष्म उवाच ।"},
{"c": "12.251", "n": "3", "i": 58742, "v": "सदाचारः स्मृतिर्वेदास्त्रिविधं धर्मलक्षणम् । चतुर्थमर्थमित्याहुः कवयो धर्मलक्षणम् ।।"},
{"c": "12.251", "n": "4", "i": 58743, "v": "अपि ह्युक्तानि कर्माणि व्यवस्यन्त्युत्तरावरे । लोकयात्रार्थमेवेह धर्मस्य नियमः कृतः । उभयत्र सुखोदर्क इह चैव परत्र च ।।"},
{"c": "12.251", "n": "5", "i": 58744, "v": "अलब्ध्वा निपुणं धर्मं पापः पापे प्रसज्जति । न च पापकृतः पापान्मुच्यन्ते केचिदापदि ।।"},
{"c": "12.251", "n": "6", "i": 58745, "v": "अपापवादी भवति यदा भवति धर्मवित् । धर्मस्य निष्ठा स्वाचारस्तमेवाश्रित्य भोत्स्यसे ।।"},
{"c": "12.251", "n": "7", "i": 58746, "v": "यदाधर्मसमाविष्टो धनं गृह्णाति तस्करः । रमते निर्हरन्स्तेनः परवित्तमराजके ।।"},
{"c": "12.251", "n": "8", "i": 58747, "v": "यदास्य तद्धरन्त्यन्ये तदा राजानमिच्छति । तदा तेषां स्पृहयते ये वै तुष्टाः स्वकैर्धनैः ।।"},
{"c": "12.251", "n": "9", "i": 58748, "v": "अभीतः शुचिरभ्येति राजद्वारमशङ्कितः । न हि दुश्चरितं किंचिदन्तरात्मनि पश्यति ।।"},
{"c": "12.251", "n": "10", "i": 58749, "v": "सत्यस्य वचनं साधु न सत्याद्विद्यते परम् । सत्येन विधृतं सर्वं सर्वं सत्ये प्रतिष्ठितम् ।।"},
{"c": "12.251", "n": "11", "i": 58750, "v": "अपि पापकृतो रौद्राः सत्यं कृत्वा पृथक्पृथक् । अद्रोहमविसंवादं प्रवर्तन्ते तदाश्रयाः । ते चेन्मिथोऽधृतिं कुर्युर्विनश्येयुरसंशयम् ।।"},
{"c": "12.251", "n": "12", "i": 58751, "v": "न हर्तव्यं परधनमिति धर्मः सनातनः । मन्यन्ते बलवन्तस्तं दुर्बलैः संप्रवर्तितम् । यदा नियतिदौर्बल्यमथैषामेव रोचते ।।"},
{"c": "12.251", "n": "13", "i": 58752, "v": "न ह्यत्यन्तं बलयुता भवन्ति सुखिनोऽपि वा । तस्मादनार्जवे बुद्धिर्न कार्या ते कथंचन ।।"},
{"c": "12.251", "n": "14", "i": 58753, "v": "असाधुभ्योऽस्य न भयं न चोरेभ्यो न राजतः । न किंचित्कस्यचित्कुर्वन्निर्भयः शुचिरावसेत् ।।"},
{"c": "12.251", "n": "15", "i": 58754, "v": "सर्वतः शङ्कते स्तेनो मृगो ग्राममिवेयिवान् । बहुधाचरितं पापमन्यत्रैवानुपश्यति ।।"},
{"c": "12.251", "n": "16", "i": 58755, "v": "मुदितः शुचिरभ्येति सर्वतो निर्भयः सदा । न हि दुश्चरितं किंचिदात्मनोऽन्येषु पश्यति ।।"},
{"c": "12.251", "n": "17", "i": 58756, "v": "दातव्यमित्ययं धर्म उक्तो भूतहिते रतैः । तं मन्यन्ते धनयुताः कृपणैः संप्रवर्तितम् ।।"},
{"c": "12.251", "n": "18", "i": 58757, "v": "यदा नियतिकार्पण्यमथैषामेव रोचते । न ह्यत्यन्तं धनवन्तो भवन्ति सुखिनोऽपि वा ।।"},
{"c": "12.251", "n": "19", "i": 58758, "v": "यदन्यैर्विहितं नेच्छेदात्मनः कर्म पूरुषः । न तत्परेषु कुर्वीत जानन्नप्रियमात्मनः ।।"},
{"c": "12.251", "n": "20", "i": 58759, "v": "योऽन्यस्य स्यादुपपतिः स कं किं वक्तुमर्हति । यदन्यस्तस्य तत्कुर्यान्न मृष्येदिति मे मतिः ।।"},
{"c": "12.251", "n": "21", "i": 58760, "v": "जीवितुं यः स्वयं चेच्छेत्कथं सोऽन्यं प्रघातयेत् । यद्यदात्मन इच्छेत तत्परस्यापि चिन्तयेत् ।।"},
{"c": "12.251", "n": "22", "i": 58761, "v": "अतिरिक्तैः संविभजेद्भोगैरन्यानकिंचनान् । एतस्मात्कारणाद्धात्रा कुसीदं संप्रवर्तितम् ।।"},
{"c": "12.251", "n": "23", "i": 58762, "v": "यस्मिंस्तु देवाः समये संतिष्ठेरंस्तथा भवेत् । अथ चेल्लाभसमये स्थितिर्धर्मेऽपि शोभना ।।"},
{"c": "12.251", "n": "24", "i": 58763, "v": "सर्वं प्रियाभ्युपगतं धर्ममाहुर्मनीषिणः । पश्यैतं लक्षणोद्देशं धर्माधर्मे युधिष्ठिर ।।"},
{"c": "12.251", "n": "25", "i": 58764, "v": "लोकसंग्रहसंयुक्तं विधात्रा विहितं पुरा । सूक्ष्मधर्मार्थनियतं सतां चरितमुत्तमम् ।।"},
{"c": "12.251", "n": "26", "i": 58765, "v": "धर्मलक्षणमाख्यातमेतत्ते कुरुसत्तम । तस्मादनार्जवे बुद्धिर्न कार्या ते कथंचन ।।"},
{"c": "12.252", "t": "युधिष्ठिर उवाच ।"},
{"c": "12.252", "n": "1", "i": 58766, "v": "सूक्ष्मं साधु समादिष्टं भवता धर्मलक्षणम् । प्रतिभा त्वस्ति मे काचित्तां ब्रूयामनुमानतः ।।"},
{"c": "12.252", "n": "2", "i": 58767, "v": "भूयांसो हृदये ये मे प्रश्नास्ते व्याहृतास्त्वया । इममन्यं प्रवक्ष्यामि न राजन्विग्रहादिव ।।"},
{"c": "12.252", "n": "3", "i": 58768, "v": "इमानि हि प्रापयन्ति सृजन्त्युत्तारयन्ति च । न धर्मः परिपाठेन शक्यो भारत वेदितुम् ।।"},
{"c": "12.252", "n": "4", "i": 58769, "v": "अन्यो धर्मः समस्थस्य विषमस्थस्य चापरः । आपदस्तु कथं शक्याः परिपाठेन वेदितुम् ।।"},
{"c": "12.252", "n": "5", "i": 58770, "v": "सदाचारो मतो धर्मः सन्तस्त्वाचारलक्षणाः । साध्यासाध्यं कथं शक्यं सदाचारो ह्यलक्षणम् ।।"},
{"c": "12.252", "n": "6", "i": 58771, "v": "दृश्यते धर्मरूपेण अधर्मं प्राकृतश्चरन् । धर्मं चाधर्मरूपेण कश्चिदप्राकृतश्चरन् ।।"},
{"c": "12.252", "n": "7", "i": 58772, "v": "पुनरस्य प्रमाणं हि निर्दिष्टं शास्त्रकोविदैः । वेदवादाश्चानुयुगं ह्रसन्तीति ह नः श्रुतम् ।।"},
{"c": "12.252", "n": "8", "i": 58773, "v": "अन्ये कृतयुगे धर्मास्त्रेतायां द्वापरेऽपरे । अन्ये कलियुगे धर्मा यथाशक्तिकृता इव ।।"},
{"c": "12.252", "n": "9", "i": 58774, "v": "आम्नायवचनं सत्यमित्ययं लोकसंग्रहः । आम्नायेभ्यः परं वेदाः प्रसृता विश्वतोमुखाः ।।"},
{"c": "12.252", "n": "10", "i": 58775, "v": "ते चेत्सर्वे प्रमाणं वै प्रमाणं तन्न विद्यते । प्रमाणे चाप्रमाणे च विरुद्धे शास्त्रता कुतः ।।"},
{"c": "12.252", "n": "11", "i": 58776, "v": "धर्मस्य ह्रियमाणस्य बलवद्भिर्दुरात्मभिः । या या विक्रियते संस्था ततः सापि प्रणश्यति ।।"},
{"c": "12.252", "n": "12", "i": 58777, "v": "विद्म चैवं न वा विद्म शक्यं वा वेदितुं न वा । अणीयान्क्षुरधाराया गरीयान्पर्वतादपि ।।"},
{"c": "12.252", "n": "13", "i": 58778, "v": "गन्धर्वनगराकारः प्रथमं संप्रदृश्यते । अन्वीक्ष्यमाणः कविभिः पुनर्गच्छत्यदर्शनम् ।।"},
{"c": "12.252", "n": "14", "i": 58779, "v": "निपानानीव गोभ्याशे क्षेत्रे कुल्येव भारत । स्मृतोऽपि शाश्वतो धर्मो विप्रहीणो न दृश्यते ।।"},
{"c": "12.252", "n": "15", "i": 58780, "v": "कामादन्ये क्षयादन्ये कारणैरपरैस्तथा । असन्तो हि वृथाचारं भजन्ते बहवोऽपरे ।।"},
{"c": "12.252", "n": "16", "i": 58781, "v": "धर्मो भवति स क्षिप्रं विलीनस्त्वेव साधुषु । अन्ये तानाहुरुन्मत्तानपि चावहसन्त्युत ।।"},
{"c": "12.252", "n": "17", "i": 58782, "v": "महाजना ह्युपावृत्ता राजधर्मं समाश्रिताः । न हि सर्वहितः कश्चिदाचारः संप्रदृश्यते ।।"},
{"c": "12.252", "n": "18", "i": 58783, "v": "तेनैवान्यः प्रभवति सोऽपरं बाधते पुनः । दृश्यते चैव स पुनस्तुल्यरूपो यदृच्छया ।।"},
{"c": "12.252", "n": "19", "i": 58784, "v": "येनैवान्यः प्रभवति सोऽपरानपि बाधते । आचाराणामनैकाग्र्यं सर्वेषामेव लक्षयेत् ।।"},
{"c": "12.252", "n": "20", "i": 58785, "v": "चिराभिपन्नः कविभिः पूर्वं धर्म उदाहृतः । तेनाचारेण पूर्वेण संस्था भवति शाश्वती ।।"},
{"c": "12.253", "t": "भीष्म उवाच ।"},
{"c": "12.253", "n": "1", "i": 58786, "v": "अत्राप्युदाहरन्तीममितिहासं पुरातनम् । तुलाधारस्य वाक्यानि धर्मे जाजलिना सह ।।"},
{"c": "12.253", "n": "2", "i": 58787, "v": "वने वनचरः कश्चिज्जाजलिर्नाम वै द्विजः । सागरोद्देशमागम्य तपस्तेपे महातपाः ।।"},
{"c": "12.253", "n": "3", "i": 58788, "v": "नियतो नियताहारश्चीराजिनजटाधरः । मलपङ्कधरो धीमान्बहून्वर्षगणान्मुनिः ।।"},
{"c": "12.253", "n": "4", "i": 58789, "v": "स कदाचिन्महातेजा जलवासो महीपते । चचार लोकान्विप्रर्षिः प्रेक्षमाणो मनोजवः ।।"},
{"c": "12.253", "n": "5", "i": 58790, "v": "स चिन्तयामास मुनिर्जलमध्ये कदाचन । विप्रेक्ष्य सागरान्तां वै महीं सवनकाननाम् ।।"},
{"c": "12.253", "n": "6", "i": 58791, "v": "न मया सदृशोऽस्तीह लोके स्थावरजङ्गमे । अप्सु वैहायसं गच्छेन्मया योऽन्यः सहेति वै ।।"},
{"c": "12.253", "n": "7", "i": 58792, "v": "स दृश्यमानो रक्षोभिर्जलमध्येऽवदत्ततः । अब्रुवंश्च पिशाचास्तं नैवं त्वं वक्तुमर्हसि ।।"},
{"c": "12.253", "n": "8", "i": 58793, "v": "तुलाधारो वणिग्धर्मा वाराणस्यां महायशाः । सोऽप्येवं नार्हते वक्तुं यथा त्वं द्विजसत्तम ।।"},
{"c": "12.253", "n": "9", "i": 58794, "v": "इत्युक्तो जाजलिर्भूतैः प्रत्युवाच महातपाः । पश्येयं तमहं प्राज्ञं तुलाधारं यशस्विनम् ।।"},
{"c": "12.253", "n": "10", "i": 58795, "v": "इति ब्रुवाणं तमृषिं रक्षांस्युद्धृत्य सागरात् । अब्रुवन्गच्छ पन्थानमास्थायेमं द्विजोत्तम ।।"},
{"c": "12.253", "n": "11", "i": 58796, "v": "इत्युक्तो जाजलिर्भूतैर्जगाम विमनास्तदा । वाराणस्यां तुलाधारं समासाद्याब्रवीद्वचः ।।"},
{"c": "12.253", "t": "युधिष्ठिर उवाच ।"},
{"c": "12.253", "n": "12", "i": 58797, "v": "किं कृतं सुकृतं कर्म तात जाजलिना पुरा । येन सिद्धिं परां प्राप्तस्तन्नो व्याख्यातुमर्हसि ।।"},
{"c": "12.253", "t": "भीष्म उवाच ।"},
{"c": "12.253", "n": "13", "i": 58798, "v": "अतीव तपसा युक्तो घोरेण स बभूव ह । नद्युपस्पर्शनरतः सायं प्रातर्महातपाः ।।"},
{"c": "12.253", "n": "14", "i": 58799, "v": "अग्नीन्परिचरन्सम्यक्स्वाध्यायपरमो द्विजः । वानप्रस्थविधानज्ञो जाजलिर्ज्वलितः श्रिया ।।"},
{"c": "12.253", "n": "15", "i": 58800, "v": "सत्ये तपसि तिष्ठन्स न च धर्ममवैक्षत । वर्षास्वाकाशशायी स हेमन्ते जलसंश्रयः ।।"},
{"c": "12.253", "n": "16", "i": 58801, "v": "वातातपसहो ग्रीष्मे न च धर्ममविन्दत । दुःखशय्याश्च विविधा भूमौ च परिवर्तनम् ।।"},
{"c": "12.253", "n": "17", "i": 58802, "v": "ततः कदाचित्स मुनिर्वर्षास्वाकाशमास्थितः । अन्तरिक्षाज्जलं मूर्ध्ना प्रत्यगृह्णान्मुहुर्मुहुः ।।"},
{"c": "12.253", "n": "18", "i": 58803, "v": "अथ तस्य जटाः क्लिन्ना बभूवुर्ग्रथिताः प्रभो । अरण्यगमनान्नित्यं मलिनो मलसंयुताः ।।"},
{"c": "12.253", "n": "19", "i": 58804, "v": "स कदाचिन्निराहारो वायुभक्षो महातपाः । तस्थौ काष्ठवदव्यग्रो न चचाल च कर्हिचित् ।।"},
{"c": "12.253", "n": "20", "i": 58805, "v": "तस्य स्म स्थाणुभूतस्य निर्विचेष्टस्य भारत । कुलिङ्गशकुनौ राजन्नीडं शिरसि चक्रतुः ।।"},
{"c": "12.253", "n": "21", "i": 58806, "v": "स तौ दयावान्विप्रर्षिरुपप्रैक्षत दम्पती । कुर्वाणं नीडकं तत्र जटासु तृणतन्तुभिः ।।"},
{"c": "12.253", "n": "22", "i": 58807, "v": "यदा स न चलत्येव स्थाणुभूतो महातपाः । ततस्तौ परिविश्वस्तौ सुखं तत्रोषतुस्तदा ।।"},
{"c": "12.253", "n": "23", "i": 58808, "v": "अतीतास्वथ वर्षासु शरत्काल उपस्थिते । प्राजापत्येन विधिना विश्वासात्काममोहितौ ।।"},
{"c": "12.253", "n": "24", "i": 58809, "v": "तत्रापातयतां राजञ्शिरस्यण्डानि खेचरौ । तान्यबुध्यत तेजस्वी स विप्रः संशितव्रतः ।।"},
{"c": "12.253", "n": "25", "i": 58810, "v": "बुद्ध्वा च स महातेजा न चचालैव जाजलिः । धर्मे धृतमना नित्यं नाधर्मं स त्वरोचयत् ।।"},
{"c": "12.253", "n": "26", "i": 58811, "v": "अहन्यहनि चागम्य ततस्तौ तस्य मूर्धनि । आश्वासितौ वै वसतः संप्रहृष्टौ तदा विभो ।।"},
{"c": "12.253", "n": "27", "i": 58812, "v": "अण्डेभ्यस्त्वथ पुष्टेभ्यः प्रजायन्त शकुन्तकाः । व्यवर्धन्त च तत्रैव न चाकम्पत जाजलिः ।।"},
{"c": "12.253", "n": "28", "i": 58813, "v": "स रक्षमाणस्त्वण्डानि कुलिङ्गानां यतव्रतः । तथैव तस्थौ धर्मात्मा निर्विचेष्टः समाहितः ।।"},
{"c": "12.253", "n": "29", "i": 58814, "v": "ततस्तु कालसमये बभूवुस्तेऽथ पक्षिणः । बुबुधे तांश्च स मुनिर्जातपक्षाञ्शकुन्तकान् ।।"},
{"c": "12.253", "n": "30", "i": 58815, "v": "ततः कदाचित्तांस्तत्र पश्यन्पक्षीन्यतव्रतः । बभूव परमप्रीतस्तदा मतिमतां वरः ।।"},
{"c": "12.253", "n": "31", "i": 58816, "v": "तथा तानभिसंवृद्धान्दृष्ट्वा चाप्नुवतां मुदम् । शकुनौ निर्भयौ तत्र ऊषतुश्चात्मजैः सह ।।"},
{"c": "12.253", "n": "32", "i": 58817, "v": "जातपक्षांश्च सोऽपश्यदुड्डीनान्पुनरागतान् । सायं सायं द्विजान्विप्रो न चाकम्पत जाजलिः ।।"},
{"c": "12.253", "n": "33", "i": 58818, "v": "कदाचित्पुनरभ्येत्य पुनर्गच्छन्ति संततम् । त्यक्ता मातृपितृभ्यां ते न चाकम्पत जाजलिः ।।"},
{"c": "12.253", "n": "34", "i": 58819, "v": "अथ ते दिवसं चारीं गत्वा सायं पुनर्नृप । उपावर्तन्त तत्रैव निवासार्थं शकुन्तकाः ।।"},
{"c": "12.253", "n": "35", "i": 58820, "v": "कदाचिद्दिवसान्पञ्च समुत्पत्य विहंगमाः । षष्ठेऽहनि समाजग्मुर्न चाकम्पत जाजलिः ।।"},
{"c": "12.253", "n": "36", "i": 58821, "v": "क्रमेण च पुनः सर्वे दिवसानि बहून्यपि । नोपावर्तन्त शकुना जातप्राणाः स्म ते यदा ।।"},
{"c": "12.253", "n": "37", "i": 58822, "v": "कदाचिन्मासमात्रेण समुत्पत्य विहंगमाः । नैवागच्छंस्ततो राजन्प्रातिष्ठत स जाजलिः ।।"},
{"c": "12.253", "n": "38", "i": 58823, "v": "ततस्तेषु प्रलीनेषु जाजलिर्जातविस्मयः । सिद्धोऽस्मीति मतिं चक्रे ततस्तं मान आविशत् ।।"},
{"c": "12.253", "n": "39", "i": 58824, "v": "स तथा निर्गतान्दृष्ट्वा शकुन्तान्नियतव्रतः । संभावितात्मा संभाव्य भृशं प्रीतस्तदाभवन् ।।"},
{"c": "12.253", "n": "40", "i": 58825, "v": "स नद्यां समुपस्पृश्य तर्पयित्वा हुताशनम् । उदयन्तमथादित्यमभ्यगच्छन्महातपाः ।।"},
{"c": "12.253", "n": "41", "i": 58826, "v": "संभाव्य चटकान्मूर्ध्नि जाजलिर्जपतां वरः । आस्फोटयत्तदाकाशे धर्मः प्राप्तो मयेति वै ।।"},
{"c": "12.253", "n": "42", "i": 58827, "v": "अथान्तरिक्षे वागासीत्तां स शुश्राव जाजलिः । धर्मेण न समस्त्वं वै तुलाधारस्य जाजले ।।"},
{"c": "12.253", "n": "43", "i": 58828, "v": "वाराणस्यां महाप्राज्ञस्तुलाधारः प्रतिष्ठितः । सोऽप्येवं नार्हते वक्तुं यथा त्वं भाषसे द्विज ।।"},
{"c": "12.253", "n": "44", "i": 58829, "v": "सोऽमर्षवशमापन्नस्तुलाधारदिदृक्षया । पृथिवीमचरद्राजन्यत्रसायंगृहो मुनिः ।।"},
{"c": "12.253", "n": "45", "i": 58830, "v": "कालेन महतागच्छत्स तु वाराणसीं पुरीम् । विक्रीणन्तं च पण्यानि तुलाधारं ददर्श सः ।।"},
{"c": "12.253", "n": "46", "i": 58831, "v": "सोऽपि दृष्ट्वैव तं विप्रमायान्तं भाण्डजीवनः । समुत्थाय सुसंहृष्टः स्वागतेनाभ्यपूजयत् ।।"},
{"c": "12.253", "t": "तुलाधार उवाच ।"},
{"c": "12.253", "n": "47", "i": 58832, "v": "आयानेवासि विदितो मम ब्रह्मन्न संशयः । ब्रवीमि यत्तु वचनं तच्छृणुष्व द्विजोत्तम ।।"},
{"c": "12.253", "n": "48", "i": 58833, "v": "सागरानूपमाश्रित्य तपस्तप्तं त्वया महत् । न च धर्मस्य संज्ञां त्वं पुरा वेत्थ कथंचन ।।"},
{"c": "12.253", "n": "49", "i": 58834, "v": "ततः सिद्धस्य तपसा तव विप्र शकुन्तकाः । क्षिप्रं शिरस्यजायन्त ते च संभावितास्त्वया ।।"},
{"c": "12.253", "n": "50", "i": 58835, "v": "जातपक्षा यदा ते च गताश्चारीमितस्ततः । मन्यमानस्ततो धर्मं चटकप्रभवं द्विज । खे वाचं त्वमथाश्रौषीर्मां प्रति द्विजसत्तम ।।"},
{"c": "12.253", "n": "51", "i": 58836, "v": "अमर्षवशमापन्नस्ततः प्राप्तो भवानिह । करवाणि प्रियं किं ते तद्ब्रूहि द्विजसत्तम ।।"},
{"c": "12.254", "t": "भीष्म उवाच ।"},
{"c": "12.254", "n": "1", "i": 58837, "v": "इत्युक्तः स तदा तेन तुलाधारेण धीमता । प्रोवाच वचनं धीमाञ्जाजलिर्जपतां वरः ।।"},
{"c": "12.254", "n": "2", "i": 58838, "v": "विक्रीणानः सर्वरसान्सर्वगन्धांश्च वाणिज । वनस्पतीनोषधीश्च तेषां मूलफलानि च ।।"},
{"c": "12.254", "n": "3", "i": 58839, "v": "अध्यगा नैष्ठिकीं बुद्धिं कुतस्त्वामिदमागतम् । एतदाचक्ष्व मे सर्वं निखिलेन महामते ।।"},
{"c": "12.254", "n": "4", "i": 58840, "v": "एवमुक्तस्तुलाधारो ब्राह्मणेन यशस्विना । उवाच धर्मसूक्ष्माणि वैश्यो धर्मार्थतत्त्ववित् । जाजलिं कष्टतपसं ज्ञानतृप्तस्तदा नृप ।।"},
{"c": "12.254", "n": "5", "i": 58841, "v": "वेदाहं जाजले धर्मं सरहस्यं सनातनम् । सर्वभूतहितं मैत्रं पुराणं यं जना विदुः ।।"},
{"c": "12.254", "n": "6", "i": 58842, "v": "अद्रोहेणैव भूतानामल्पद्रोहेण वा पुनः । या वृत्तिः स परो धर्मस्तेन जीवामि जाजले ।।"},
{"c": "12.254", "n": "7", "i": 58843, "v": "परिच्छिन्नैः काष्ठतृणैर्मयेदं शरणं कृतम् । अलक्तं पद्मकं तुङ्गं गन्धांश्चोच्चावचांस्तथा ।।"},
{"c": "12.254", "n": "8", "i": 58844, "v": "रसांश्च तांस्तान्विप्रर्षे मद्यवर्जानहं बहून् । क्रीत्वा वै प्रतिविक्रीणे परहस्तादमायया ।।"},
{"c": "12.254", "n": "9", "i": 58845, "v": "सर्वेषां यः सुहृन्नित्यं सर्वेषां च हिते रतः । कर्मणा मनसा वाचा स धर्मं वेद जाजले ।।"},
{"c": "12.254", "n": "10", "i": 58846, "v": "नाहं परेषां कर्माणि प्रशंसामि शपामि वा । आकाशस्येव विप्रर्षे पश्यँल्लोकस्य चित्रताम् ।।"},
{"c": "12.254", "n": "11", "i": 58847, "v": "नानुरुध्ये विरुध्ये वा न द्वेष्मि न च कामये । समोऽस्मि सर्वभूतेषु पश्य मे जाजले व्रतम् ।।"},
{"c": "12.254", "n": "12", "i": 58848, "v": "इष्टानिष्टविमुक्तस्य प्रीतिरागबहिष्कृतः । तुला मे सर्वभूतेषु समा तिष्ठति जाजले ।।"},
{"c": "12.254", "n": "13", "i": 58849, "v": "इति मां त्वं विजानीहि सर्वलोकस्य जाजले । समं मतिमतां श्रेष्ठ समलोष्टाश्मकाञ्चनम् ।।"},
{"c": "12.254", "n": "14", "i": 58850, "v": "यथान्धबधिरोन्मत्ता उच्छ्वासपरमाः सदा । देवैरपिहितद्वाराः सोपमा पश्यतो मम ।।"},
{"c": "12.254", "n": "15", "i": 58851, "v": "यथा वृद्धातुरकृशा निःस्पृहा विषयान्प्रति । तथार्थकामभोगेषु ममापि विगता स्पृहा ।।"},
{"c": "12.254", "n": "16", "i": 58852, "v": "यदा चायं न बिभेति यदा चास्मान्न बिभ्यति । यदा नेच्छति न द्वेष्टि तदा सिध्यति वै द्विजः ।।"},
{"c": "12.254", "n": "17", "i": 58853, "v": "यदा न कुरुते भावं सर्वभूतेषु पापकम् । कर्मणा मनसा वाचा ब्रह्म संपद्यते तदा ।।"},
{"c": "12.254", "n": "18", "i": 58854, "v": "न भूतो न भविष्यश्च न च धर्मोऽस्ति कश्चन । योऽभयः सर्वभूतानां स प्राप्नोत्यभयं पदम् ।।"},
{"c": "12.254", "n": "19", "i": 58855, "v": "यस्मादुद्विजते लोकः सर्वो मृत्युमुखादिव । वाक्क्रूराद्दण्डपारुष्यात्स प्राप्नोति महद्भयम् ।।"},
{"c": "12.254", "n": "20", "i": 58856, "v": "यथावद्वर्तमानानां वृद्धानां पुत्रपौत्रिणाम् । अनुवर्तामहे वृत्तमहिंस्राणां महात्मनाम् ।।"},
{"c": "12.254", "n": "21", "i": 58857, "v": "प्रनष्टः शाश्वतो धर्मः सदाचारेण मोहितः । तेन वैद्यस्तपस्वी वा बलवान्वा विमोह्यते ।।"},
{"c": "12.254", "n": "22", "i": 58858, "v": "आचाराज्जाजले प्राज्ञः क्षिप्रं धर्ममवाप्नुयात् । एवं यः साधुभिर्दान्तश्चरेदद्रोहचेतसा ।।"},
{"c": "12.254", "n": "23", "i": 58859, "v": "नद्यां यथा चेह काष्ठमुह्यमानं यदृच्छया । यदृच्छयैव काष्ठेन संधिं गच्छेत केनचित् ।।"},
{"c": "12.254", "n": "24", "i": 58860, "v": "तत्रापराणि दारूणि संसृज्यन्ते ततस्ततः । तृणकाष्ठकरीषाणि कदा चिन्नसमीक्षया । एवमेवायमाचारः प्रादुर्भूतो यतस्ततः ।।"},
{"c": "12.254", "n": "25", "i": 58861, "v": "यस्मान्नोद्विजते भूतं जातु किंचित्कथंचन । अभयं सर्वभूतेभ्यः स प्राप्नोति सदा मुने ।।"},
{"c": "12.254", "n": "26", "i": 58862, "v": "यस्मादुद्विजते विद्वन्सर्वलोको वृकादिव । क्रोशतस्तीरमासाद्य यथा सर्वे जलेचराः ।।"},
{"c": "12.254", "n": "27", "i": 58863, "v": "सहायवान्द्रव्यवान्यः सुभगोऽन्योऽपरस्तथा । ततस्तानेव कवयः शास्त्रेषु प्रवदन्त्युत । कीर्त्यर्थमल्पहृल्लेखाः पटवः कृत्स्ननिर्णयाः ।।"},
{"c": "12.254", "n": "28", "i": 58864, "v": "तपोभिर्यज्ञदानैश्च वाक्यैः प्रज्ञाश्रितैस्तथा । प्राप्नोत्यभयदानस्य यद्यत्फलमिहाश्नुते ।।"},
{"c": "12.254", "n": "29", "i": 58865, "v": "लोके यः सर्वभूतेभ्यो ददात्यभयदक्षिणाम् । स सर्वयज्ञैरीजानः प्राप्नोत्यभयदक्षिणाम् । न भूतानामहिंसाया ज्यायान्धर्मोऽस्ति कश्चन ।।"},
{"c": "12.254", "n": "30", "i": 58866, "v": "यस्मान्नोद्विजते भूतं जातु किंचित्कथंचन । सोऽभयं सर्वभूतेभ्यः संप्राप्नोति महामुने ।।"},
{"c": "12.254", "n": "31", "i": 58867, "v": "यस्मादुद्विजते लोकः सर्पाद्वेश्मगतादिव । न स धर्ममवाप्नोति इह लोके परत्र च ।।"},
{"c": "12.254", "n": "32", "i": 58868, "v": "सर्वभूतात्मभूतस्य सम्यग्भूतानि पश्यतः । देवापि मार्गे मुह्यन्ति अपदस्य पदैषिणः ।।"},
{"c": "12.254", "n": "33", "i": 58869, "v": "दानं भूताभयस्याहुः सर्वदानेभ्य उत्तमम् । ब्रवीमि ते सत्यमिदं श्रद्दधस्व च जाजले ।।"},
{"c": "12.254", "n": "34", "i": 58870, "v": "स एव सुभगो भूत्वा पुनर्भवति दुर्भगः । व्यापत्तिं कर्मणां दृष्ट्वा जुगुप्सन्ति जनाः सदा ।।"},
{"c": "12.254", "n": "35", "i": 58871, "v": "अकारणो हि नेहास्ति धर्मः सूक्ष्मोऽपि जाजले । भूतभव्यार्थमेवेह धर्मप्रवचनं कृतम् ।।"},
{"c": "12.254", "n": "36", "i": 58872, "v": "सूक्ष्मत्वान्न स विज्ञातुं शक्यते बहुनिह्नवः । उपलभ्यान्तरा चान्यानाचारानवबुध्यते ।।"},
{"c": "12.254", "n": "37", "i": 58873, "v": "ये च छिन्दन्ति वृषणान्ये च भिन्दन्ति नस्तकान् । वहन्ति महतो भारान्बध्नन्ति दमयन्ति च ।।"},
{"c": "12.254", "n": "38", "i": 58874, "v": "हत्वा सत्त्वानि खादन्ति तान्कथं न विगर्हसे । मानुषा मानुषानेव दासभोगेन भुञ्जते ।।"},
{"c": "12.254", "n": "39", "i": 58875, "v": "वधबन्धविरोधेन कारयन्ति दिवानिशम् । आत्मना चापि जानासि यद्दुःखं वधताडने ।।"},
{"c": "12.254", "n": "40", "i": 58876, "v": "पञ्चेन्द्रियेषु भूतेषु सर्वं वसति दैवतम् । आदित्यश्चन्द्रमा वायुर्ब्रह्मा प्राणः क्रतुर्यमः ।।"},
{"c": "12.254", "n": "41", "i": 58877, "v": "तानि जीवानि विक्रीय का मृतेषु विचारणा । का तैले का घृते ब्रह्मन्मधुन्यप्स्वौषधेषु वा ।।"},
{"c": "12.254", "n": "42", "i": 58878, "v": "अदंशमशके देशे सुखं संवर्धितान्पशून् । तांश्च मातुः प्रियाञ्जानन्नाक्रम्य बहुधा नराः । बहुदंशकुशान्देशान्नयन्ति बहुकर्दमान् ।।"},
{"c": "12.254", "n": "43", "i": 58879, "v": "वाहसंपीडिता धुर्याः सीदन्त्यविधिनापरे । न मन्ये भ्रूणहत्यापि विशिष्टा तेन कर्मणा ।।"},
{"c": "12.254", "n": "44", "i": 58880, "v": "कृषिं साध्विति मन्यन्ते सा च वृत्तिः सुदारुणा । भूमिं भूमिशयांश्चैव हन्ति काष्ठमयोमुखम् । तथैवानडुहो युक्तान्समवेक्षस्व जाजले ।।"},
{"c": "12.254", "n": "45", "i": 58881, "v": "अघ्न्या इति गवां नाम क एनान्हन्तुमर्हति । महच्चकाराकुशलं पृषध्रो गालभन्निव ।।"},
{"c": "12.254", "n": "46", "i": 58882, "v": "ऋषयो यतयो ह्येतन्नहुषे प्रत्यवेदयन् । गां मातरं चाप्यवधीर्वृषभं च प्रजापतिम् । अकार्यं नहुषाकार्षीर्लप्स्यामस्त्वत्कृते भयम् ।।"},
{"c": "12.254", "n": "47", "i": 58883, "v": "शतं चैकं च रोगाणां सर्वभूतेष्वपातयन् । ऋषयस्ते महाभागाः प्रजास्वेव हि जाजले । भ्रूणहं नहुषं त्वाहुर्न ते होष्यामहे हविः ।।"},
{"c": "12.254", "n": "48", "i": 58884, "v": "इत्युक्त्वा ते महात्मानः सर्वे तत्त्वार्थदर्शिनः । ऋषयो यतयः शान्तास्तरसा प्रत्यवेदयन् ।।"},
{"c": "12.254", "n": "49", "i": 58885, "v": "ईदृशानशिवान्घोरानाचारानिह जाजले । केवलाचरितत्वात्तु निपुणान्नावबुध्यसे ।।"},
{"c": "12.254", "n": "50", "i": 58886, "v": "कारणाद्धर्ममन्विच्छेन्न लोकचरितं चरेत् । यो हन्याद्यश्च मां स्तौति तत्रापि शृणु जाजले ।।"},
{"c": "12.254", "n": "51", "i": 58887, "v": "समौ तावपि मे स्यातां न हि मे स्तः प्रियाप्रिये । एतदीदृशकं धर्मं प्रशंसन्ति मनीषिणः ।।"},
{"c": "12.254", "n": "52", "i": 58888, "v": "उपपत्त्या हि संपन्नो यतिभिश्चैव सेव्यते । सततं धर्मशीलैश्च नैपुण्येनोपलक्षितः ।।"},
{"c": "12.255", "t": "जाजलिरुवाच ।"},
{"c": "12.255", "n": "1", "i": 58889, "v": "यथा प्रवर्तितो धर्मस्तुलां धारयता त्वया । स्वर्गद्वारं च वृत्तिं च भूतानामवरोत्स्यते ।।"},
{"c": "12.255", "n": "2", "i": 58890, "v": "कृष्या ह्यन्नं प्रभवति ततस्त्वमपि जीवसि । पशुभिश्चौषधीभिश्च मर्त्या जीवन्ति वाणिज ।।"},
{"c": "12.255", "n": "3", "i": 58891, "v": "यतो यज्ञः प्रभवति नास्तिक्यमपि जल्पसि । न हि वर्तेदयं लोको वार्तामुत्सृज्य केवलम् ।।"},
{"c": "12.255", "t": "तुलाधार उवाच ।"},
{"c": "12.255", "n": "4", "i": 58892, "v": "वक्ष्यामि जाजले वृत्तिं नास्मि ब्राह्मण नास्तिकः । न च यज्ञं विनिन्दामि यज्ञवित्तु सुदुर्लभः ।।"},
{"c": "12.255", "n": "5", "i": 58893, "v": "नमो ब्राह्मणयज्ञाय ये च यज्ञविदो जनाः । स्वयज्ञं ब्राह्मणा हित्वा क्षात्रं यज्ञमिहास्थिताः ।।"},
{"c": "12.255", "n": "6", "i": 58894, "v": "लुब्धैर्वित्तपरैर्ब्रह्मन्नास्तिकैः संप्रवर्तितम् । वेदवादानविज्ञाय सत्याभासमिवानृतम् ।।"},
{"c": "12.255", "n": "7", "i": 58895, "v": "इदं देयमिदं देयमिति नान्तं चिकीर्षति । अतः स्तैन्यं प्रभवति विकर्माणि च जाजले । तदेव सुकृतं हव्यं येन तुष्यन्ति देवताः ।।"},
{"c": "12.255", "n": "8", "i": 58896, "v": "नमस्कारेण हविषा स्वाध्यायैरौषधैस्तथा । पूजा स्याद्देवतानां हि यथा शास्त्रनिदर्शनम् ।।"},
{"c": "12.255", "n": "9", "i": 58897, "v": "इष्टापूर्तादसाधूनां विषमा जायते प्रजा । लुब्धेभ्यो जायते लुब्धः समेभ्यो जायते समः ।।"},
{"c": "12.255", "n": "10", "i": 58898, "v": "यजमानो यथात्मानमृत्विजश्च तथा प्रजाः । यज्ञात्प्रजा प्रभवति नभसोऽम्भ इवामलम् ।।"},
{"c": "12.255", "n": "11", "i": 58899, "v": "अग्नौ प्रास्ताहुतिर्ब्रह्मन्नादित्यमुपतिष्ठति । आदित्याज्जायते वृष्टिर्वृष्टेरन्नं ततः प्रजाः ।।"},
{"c": "12.255", "n": "12", "i": 58900, "v": "तस्मात्स्वनुष्ठितात्पूर्वे सर्वान्कामांश्च लेभिरे । अकृष्टपच्या पृथिवी आशीर्भिर्वीरुधोऽभवन् । न ते यज्ञेष्वात्मसु वा फलं पश्यन्ति किंचन ।।"},
{"c": "12.255", "n": "13", "i": 58901, "v": "शङ्कमानाः फलं यज्ञे ये यजेरन्कथंचन । जायन्तेऽसाधवो धूर्ता लुब्धा वित्तप्रयोजनाः ।।"},
{"c": "12.255", "n": "14", "i": 58902, "v": "स स्म पापकृतां लोकान्गच्छेदशुभकर्मणा । प्रमाणमप्रमाणेन यः कुर्यादशुभं नरः । पापात्मा सोऽकृतप्रज्ञः सदैवेह द्विजोत्तम ।।"},
{"c": "12.255", "n": "15", "i": 58903, "v": "कर्तव्यमिति कर्तव्यं वेत्ति यो ब्राह्मणोभयम् । ब्रह्मैव वर्तते लोके नैति कर्तव्यतां पुनः ।।"},
{"c": "12.255", "n": "16", "i": 58904, "v": "विगुणं च पुनः कर्म ज्याय इत्यनुशुश्रुम । सर्वभूतोपघातश्च फलभावे च संयमः ।।"},
{"c": "12.255", "n": "17", "i": 58905, "v": "सत्ययज्ञा दमयज्ञा अलुब्धाश्चात्मतृप्तयः । उत्पन्नत्यागिनः सर्वे जना आसन्नमत्सराः ।।"},
{"c": "12.255", "n": "18", "i": 58906, "v": "क्षेत्रक्षेत्रज्ञतत्त्वज्ञाः स्वयज्ञपरिनिष्ठिताः । ब्राह्मं वेदमधीयन्तस्तोषयन्त्यमरानपि ।।"},
{"c": "12.255", "n": "19", "i": 58907, "v": "अखिलं दैवतं सर्वं ब्रह्म ब्राह्मणसंश्रितम् । तृप्यन्ति तृप्यतो देवास्तृप्तास्तृप्तस्य जाजले ।।"},
{"c": "12.255", "n": "20", "i": 58908, "v": "यथा सर्वरसैस्तृप्तो नाभिनन्दति किंचन । तथा प्रज्ञानतृप्तस्य नित्यं तृप्तिः सुखोदया ।।"},
{"c": "12.255", "n": "21", "i": 58909, "v": "धर्मारामा धर्मसुखाः कृत्स्नव्यवसितास्तथा । अस्ति नस्तत्त्वतो भूय इति प्रज्ञागवेषिणः ।।"},
{"c": "12.255", "n": "22", "i": 58910, "v": "ज्ञानविज्ञानिनः केचित्परं पारं तितीर्षवः । अतीव तत्सदा पुण्यं पुण्याभिजनसंहितम् ।।"},
{"c": "12.255", "n": "23", "i": 58911, "v": "यत्र गत्वा न शोचन्ति न च्यवन्ति व्यथन्ति च । ते तु तद्ब्रह्मणः स्थानं प्राप्नुवन्तीह सात्त्विकाः ।।"},
{"c": "12.255", "n": "24", "i": 58912, "v": "नैव ते स्वर्गमिच्छन्ति न यजन्ति यशोधनैः । सतां वर्त्मानुवर्तन्ते यथाबलमहिंसया ।।"},
{"c": "12.255", "n": "25", "i": 58913, "v": "वनस्पतीनोषधीश्च फलमूलं च ते विदुः । न चैतानृत्विजो लुब्धा याजयन्ति धनार्थिनः ।।"},
{"c": "12.255", "n": "26", "i": 58914, "v": "स्वमेव चार्थं कुर्वाणा यज्ञं चक्रुः पुनर्द्विजाः । परिनिष्ठितकर्माणः प्रजानुग्रहकाम्यया ।।"},
{"c": "12.255", "n": "27", "i": 58915, "v": "प्रापयेयुः प्रजाः स्वर्गं स्वधर्मचरणेन वै । इति मे वर्तते बुद्धिः समा सर्वत्र जाजले ।।"},
{"c": "12.255", "n": "28", "i": 58916, "v": "प्रयुञ्जते यानि यज्ञे सदा प्राज्ञा द्विजर्षभ । तेन ते देवयानेन पथा यान्ति महामुने ।।"},
{"c": "12.255", "n": "29", "i": 58917, "v": "आवृत्तिस्तत्र चैकस्य नास्त्यावृत्तिर्मनीषिणाम् । उभौ तौ देवयानेन गच्छतो जाजले पथा ।।"},
{"c": "12.255", "n": "30", "i": 58918, "v": "स्वयं चैषामनडुहो युज्यन्ति च वहन्ति च । स्वयमुस्राश्च दुह्यन्ते मनःसंकल्पसिद्धिभिः ।।"},
{"c": "12.255", "n": "31", "i": 58919, "v": "स्वयं यूपानुपादाय यजन्ते स्वाप्तदक्षिणैः । यस्तथाभावितात्मा स्यात्स गामालब्धुमर्हति ।।"},
{"c": "12.255", "n": "32", "i": 58920, "v": "ओषधीभिस्तथा ब्रह्मन्यजेरंस्ते नतादृशाः । बुद्धित्यागं पुरस्कृत्य तादृशं प्रब्रवीमि ते ।।"},
{"c": "12.255", "n": "33", "i": 58921, "v": "निराशिषमनारम्भं निर्नमस्कारमस्तुतिम् । अक्षीणं क्षीणकर्माणं तं देवा ब्राह्मणं विदुः ।।"},
{"c": "12.255", "n": "34", "i": 58922, "v": "नाश्रावयन्न च यजन्न ददद्ब्राह्मणेषु च । ग्राम्यां वृत्तिं लिप्समानः कां गतिं याति जाजले । इदं तु दैवतं कृत्वा यथा यज्ञमवाप्नुयात् ।।"},
{"c": "12.255", "t": "जाजलिरुवाच ।"},
{"c": "12.255", "n": "35", "i": 58923, "v": "न वै मुनीनां शृणुमः स्म तत्त्वं; पृच्छामि त्वा वाणिज कष्टमेतत् । पूर्वे पूर्वे चास्य नावेक्षमाणा; नातः परं तमृषयः स्थापयन्ति ।।"},
{"c": "12.255", "n": "36", "i": 58924, "v": "अस्मिन्नेवात्मतीर्थे न पशवः प्राप्नुयुः सुखम् । अथ स्वकर्मणा केन वाणिज प्राप्नुयात्सुखम् । शंस मे तन्महाप्राज्ञ भृशं वै श्रद्दधामि ते ।।"},
{"c": "12.255", "t": "तुलाधार उवाच ।"},
{"c": "12.255", "n": "37", "i": 58925, "v": "उत यज्ञा उतायज्ञा मखं नार्हन्ति ते क्वचित् । आज्येन पयसा दध्ना पूर्णाहुत्या विशेषतः । वालैः शृङ्गेण पादेन संभवत्येव गौर्मखम् ।।"},
{"c": "12.255", "n": "38", "i": 58926, "v": "पत्नीं चानेन विधिना प्रकरोति नियोजयन् । पुरोडाशो हि सर्वेषां पशूनां मेध्य उच्यते ।।"},
{"c": "12.255", "n": "39", "i": 58927, "v": "सर्वा नद्यः सरस्वत्यः सर्वे पुण्याः शिलोच्चयाः । जाजले तीर्थमात्मैव मा स्म देशातिथिर्भव ।।"},
{"c": "12.255", "n": "40", "i": 58928, "v": "एतानीदृशकान्धर्मानाचरन्निह जाजले । कारणैर्धर्ममन्विच्छन्न लोकानाप्नुते शुभान् ।।"},
{"c": "12.255", "t": "भीष्म उवाच ।"},
{"c": "12.255", "n": "41", "i": 58929, "v": "एतानीदृशकान्धर्मांस्तुलाधारः प्रशंसति । उपपत्त्या हि संपन्नान्नित्यं सद्भिर्निषेवितान् ।।"},
{"c": "12.256", "t": "तुलाधार उवाच ।"},
{"c": "12.256", "n": "1", "i": 58930, "v": "सद्भिर्वा यदि वासद्भिरयं पन्थाः समाश्रितः । प्रत्यक्षं क्रियतां साधु ततो ज्ञास्यसि तद्यथा ।।"},
{"c": "12.256", "n": "2", "i": 58931, "v": "एते शकुन्ता बहवः समन्ताद्विचरन्ति हि । तवोत्तमाङ्गे संभूताः श्येनाश्चान्याश्च जातयः ।।"},
{"c": "12.256", "n": "3", "i": 58932, "v": "आह्वयैनान्महाब्रह्मन्विशमानांस्ततस्ततः । पश्येमान्हस्तपादेषु श्लिष्टान्देहे च सर्वशः ।।"},
{"c": "12.256", "n": "4", "i": 58933, "v": "संभावयन्ति पितरं त्वया संभाविताः खगाः । असंशयं पिता च त्वं पुत्रानाह्वय जाजले ।।"},
{"c": "12.256", "t": "भीष्म उवाच ।"},
{"c": "12.256", "n": "5", "i": 58934, "v": "ततो जाजलिना तेन समाहूताः पतत्रिणः । वाचमुच्चारयन्दिव्यां धर्मस्य वचनात्किल ।।"},
{"c": "12.256", "n": "6", "i": 58935, "v": "अहिंसादिकृतं कर्म इह चैव परत्र च । स्पर्धा निहन्ति वै ब्रह्मन्साहता हन्ति तं नरम् ।।"},
{"c": "12.256", "n": "7", "i": 58936, "v": "श्रद्धावृद्धं वाङ्मनसी न यज्ञस्त्रातुमर्हति । अत्र गाथा ब्रह्मगीताः कीर्तयन्ति पुराविदः ।।"},
{"c": "12.256", "n": "8", "i": 58937, "v": "शुचेरश्रद्दधानस्य श्रद्दधानस्य चाशुचेः । देवाश्चित्तममन्यन्त सदृशं यज्ञकर्मणि ।।"},
{"c": "12.256", "n": "9", "i": 58938, "v": "श्रोत्रियस्य कदर्यस्य वदान्यस्य च वार्धुषेः । मीमांसित्वोभयं देवाः सममन्नमकल्पयन् ।।"},
{"c": "12.256", "n": "10", "i": 58939, "v": "प्रजापतिस्तानुवाच विषमं कृतमित्युत । श्रद्धापूतं वदान्यस्य हतमश्रद्धयेतरत् । भोज्यमन्नं वदान्यस्य कदर्यस्य न वार्धुषेः ।।"},
{"c": "12.256", "n": "11", "i": 58940, "v": "अश्रद्दधान एवैको देवानां नार्हते हविः । तस्यैवान्नं न भोक्तव्यमिति धर्मविदो विदुः ।।"},
{"c": "12.256", "n": "12", "i": 58941, "v": "अश्रद्धा परमं पापं श्रद्धा पापप्रमोचनी । जहाति पापं श्रद्धावान्सर्पो जीर्णामिव त्वचम् ।।"},
{"c": "12.256", "n": "13", "i": 58942, "v": "ज्यायसी या पवित्राणां निवृत्तिः श्रद्धया सह । निवृत्तशीलदोषो यः श्रद्धावान्पूत एव सः ।।"},
{"c": "12.256", "n": "14", "i": 58943, "v": "किं तस्य तपसा कार्यं किं वृत्तेन किमात्मना । श्रद्धामयोऽयं पुरुषो यो यच्छ्रद्धः स एव सः ।।"},
{"c": "12.256", "n": "15", "i": 58944, "v": "इति धर्मः समाख्यातः सद्भिर्धर्मार्थदर्शिभिः । वयं जिज्ञासमानास्त्वा संप्राप्ता धर्मदर्शनात् ।।"},
{"c": "12.256", "n": "16", "i": 58945, "v": "स्पर्धां जहि महाप्राज्ञ ततः प्राप्स्यसि यत्परम् । श्रद्धावाञ्श्रद्दधानश्च धर्मांश्चैवेह वाणिजः । स्ववर्त्मनि स्थितश्चैव गरीयानेष जाजले ।।"},
{"c": "12.256", "n": "17", "i": 58946, "v": "एवं बहुमतार्थं च तुलाधारेण भाषितम् । सम्यक्चैवमुपालब्धो धर्मश्चोक्तः सनातनः ।।"},
{"c": "12.256", "n": "18", "i": 58947, "v": "तस्य विख्यातवीर्यस्य श्रुत्वा वाक्यानि स द्विजः । तुलाधारस्य कौन्तेय शान्तिमेवान्वपद्यत ।।"},
{"c": "12.256", "n": "19", "i": 58948, "v": "ततोऽचिरेण कालेन तुलाधारः स एव च । दिवं गत्वा महाप्राज्ञौ विहरेतां यथासुखम् । स्वं स्वं स्थानमुपागम्य स्वकर्मफलनिर्जितम् ।।"},
{"c": "12.256", "n": "20", "i": 58949, "v": "समानां श्रद्दधानानां संयतानां सुचेतसाम् । कुर्वतां यज्ञ इत्येव न यज्ञो जातु नेष्यते ।।"},
{"c": "12.256", "n": "21", "i": 58950, "v": "श्रद्धा वै सात्त्विकी देवी सूर्यस्य दुहिता नृप । सावित्री प्रसवित्री च जीवविश्वासिनी तथा ।।"},
{"c": "12.256", "n": "22", "i": 58951, "v": "वाग्वृद्धं त्रायते श्रद्धा मनोवृद्धं च भारत । यथौपम्योपदेशेन किं भूयः श्रोतुमिच्छसि ।।"},
{"c": "12.257", "t": "भीष्म उवाच ।"},
{"c": "12.257", "n": "1", "i": 58952, "v": "अत्राप्युदाहरन्तीममितिहासं पुरातनम् । प्रजानामनुकम्पार्थं गीतं राज्ञा विचख्नुना ।।"},
{"c": "12.257", "n": "2", "i": 58953, "v": "छिन्नस्थूणं वृषं दृष्ट्वा विरावं च गवां भृशम् । गोग्रहे यज्ञवाटस्य प्रेक्षमाणः स पार्थिवः ।।"},
{"c": "12.257", "n": "3", "i": 58954, "v": "स्वस्ति गोभ्योऽस्तु लोकेषु ततो निर्वचनं कृतम् । हिंसायां हि प्रवृत्तायामाशीरेषानुकल्पिता ।।"},
{"c": "12.257", "n": "4", "i": 58955, "v": "अव्यवस्थितमर्यादैर्विमूढैर्नास्तिकैर्नरैः । संशयात्मभिरव्यक्तैर्हिंसा समनुकीर्तिता ।।"},
{"c": "12.257", "n": "5", "i": 58956, "v": "सर्वकर्मस्वहिंसा हि धर्मात्मा मनुरब्रवीत् । कामरागाद्विहिंसन्ति बहिर्वेद्यां पशून्नराः ।।"},
{"c": "12.257", "n": "6", "i": 58957, "v": "तस्मात्प्रमाणतः कार्यो धर्मः सूक्ष्मो विजानता । अहिंसैव हि सर्वेभ्यो धर्मेभ्यो ज्यायसी मता ।।"},
{"c": "12.257", "n": "7", "i": 58958, "v": "उपोष्य संशितो भूत्वा हित्वा वेदकृताः श्रुतीः । आचार इत्यनाचाराः कृपणाः फलहेतवः ।।"},
{"c": "12.257", "n": "8", "i": 58959, "v": "यदि यज्ञांश्च वृक्षांश्च यूपांश्चोद्दिश्य मानवाः । वृथा मांसानि खादन्ति नैष धर्मः प्रशस्यते ।।"},
{"c": "12.257", "n": "9", "i": 58960, "v": "मांसं मधु सुरा मत्स्या आसवं कृसरौदनम् । धूर्तैः प्रवर्तितं ह्येतन्नैतद्वेदेषु कल्पितम् ।।"},
{"c": "12.257", "n": "10", "i": 58961, "v": "कामान्मोहाच्च लोभाच्च लौल्यमेतत्प्रवर्तितम् । विष्णुमेवाभिजानन्ति सर्वयज्ञेषु ब्राह्मणाः । पायसैः सुमनोभिश्च तस्यापि यजनं स्मृतम् ।।"},
{"c": "12.257", "n": "11", "i": 58962, "v": "यज्ञियाश्चैव ये वृक्षा वेदेषु परिकल्पिताः । यच्चापि किंचित्कर्तव्यमन्यच्चोक्षैः सुसंस्कृतम् । महासत्त्वैः शुद्धभावैः सर्वं देवार्हमेव तत् ।।"},
{"c": "12.257", "t": "युधिष्ठिर उवाच ।"},
{"c": "12.257", "n": "12", "i": 58963, "v": "शरीरमापदश्चापि विवदन्त्यविहिंसतः । कथं यात्रा शरीरस्य निरारम्भस्य सेत्स्यति ।।"},
{"c": "12.257", "t": "भीष्म उवाच ।"},
{"c": "12.257", "n": "13", "i": 58964, "v": "यथा शरीरं न ग्लायेन्नेयान्मृत्युवशं यथा । तथा कर्मसु वर्तेत समर्थो धर्ममाचरेत् ।।"},
{"c": "12.258", "t": "युधिष्ठिर उवाच ।"},
{"c": "12.258", "n": "1", "i": 58965, "v": "कथं कार्यं परीक्षेत शीघ्रं वाथ चिरेण वा । सर्वथा कार्यदुर्गेऽस्मिन्भवान्नः परमो गुरुः ।।"},
{"c": "12.258", "t": "भीष्म उवाच ।"},
{"c": "12.258", "n": "2", "i": 58966, "v": "अत्राप्युदाहरन्तीममितिहासं पुरातनम् । चिरकारेस्तु यत्पूर्वं वृत्तमाङ्गिरसे कुले ।।"},
{"c": "12.258", "n": "3", "i": 58967, "v": "चिरकारिक भद्रं ते भद्रं ते चिरकारिक । चिरकारी हि मेधावी नापराध्यति कर्मसु ।।"},
{"c": "12.258", "n": "4", "i": 58968, "v": "चिरकारी महाप्राज्ञो गौतमस्याभवत्सुतः । चिरं हि सर्वकार्याणि समेक्षावान्प्रपद्यते ।।"},
{"c": "12.258", "n": "5", "i": 58969, "v": "चिरं संचिन्तयन्नर्थांश्चिरं जाग्रच्चिरं स्वपन् । चिरकार्याभिसंपत्तेश्चिरकारी तथोच्यते ।।"},
{"c": "12.258", "n": "6", "i": 58970, "v": "अलसग्रहणं प्राप्तो दुर्मेधावी तथोच्यते । बुद्धिलाघवयुक्तेन जनेनादीर्घदर्शिना ।।"},
{"c": "12.258", "n": "7", "i": 58971, "v": "व्यभिचारे तु कस्मिंश्चिद्व्यतिक्रम्यापरान्सुतान् । पित्रोक्तः कुपितेनाथ जहीमां जननीमिति ।।"},
{"c": "12.258", "n": "8", "i": 58972, "v": "स तथेति चिरेणोक्त्वा स्वभावाच्चिरकारिकः । विमृश्य चिरकारित्वाच्चिन्तयामास वै चिरम् ।।"},
{"c": "12.258", "n": "9", "i": 58973, "v": "पितुराज्ञां कथं कुर्यां न हन्यां मातरं कथम् । कथं धर्मच्छले नास्मिन्निमज्जेयमसाधुवत् ।।"},
{"c": "12.258", "n": "10", "i": 58974, "v": "पितुराज्ञा परो धर्मः स्वधर्मो मातृरक्षणम् । अस्वतन्त्रं च पुत्रत्वं किं नु मां नात्र पीडयेत् ।।"},
{"c": "12.258", "n": "11", "i": 58975, "v": "स्त्रियं हत्वा मातरं च को हि जातु सुखी भवेत् । पितरं चाप्यवज्ञाय कः प्रतिष्ठामवाप्नुयात् ।।"},
{"c": "12.258", "n": "12", "i": 58976, "v": "अनवज्ञा पितुर्युक्ता धारणं मातृरक्षणम् । युक्तक्षमावुभावेतौ नातिवर्तेतमां कथम् ।।"},
{"c": "12.258", "n": "13", "i": 58977, "v": "पिता ह्यात्मानमाधत्ते जायायां जज्ञियामिति । शीलचारित्रगोत्रस्य धारणार्थं कुलस्य च ।।"},
{"c": "12.258", "n": "14", "i": 58978, "v": "सोऽहमात्मा स्वयं पित्रा पुत्रत्वे प्रकृतः पुनः । विज्ञानं मे कथं न स्याद्बुबुधे चात्मसंभवम् ।।"},
{"c": "12.258", "n": "15", "i": 58979, "v": "जातकर्मणि यत्प्राह पिता यच्चोपकर्मणि । पर्याप्तः स दृढीकारः पितुर्गौरवनिश्चये ।।"},
{"c": "12.258", "n": "16", "i": 58980, "v": "गुरुरग्र्यः परो धर्मः पोषणाध्ययनाद्धितः । पिता यदाह धर्मः स वेदेष्वपि सुनिश्चितः ।।"},
{"c": "12.258", "n": "17", "i": 58981, "v": "प्रीतिमात्रं पितुः पुत्रः सर्वं पुत्रस्य वै पिता । शरीरादीनि देयानि पिता त्वेकः प्रयच्छति ।।"},
{"c": "12.258", "n": "18", "i": 58982, "v": "तस्मात्पितुर्वचः कार्यं न विचार्यं कथंचन । पातकान्यपि पूयन्ते पितुर्वचनकारिणः ।।"},
{"c": "12.258", "n": "19", "i": 58983, "v": "भोगे भाग्ये प्रसवने सर्वलोकनिदर्शने । भर्त्रा चैव समायोगे सीमन्तोन्नयने तथा ।।"},
{"c": "12.258", "n": "20", "i": 58984, "v": "पिता स्वर्गः पिता धर्मः पिता परमकं तपः । पितरि प्रीतिमापन्ने सर्वाः प्रीयन्ति देवताः ।।"},
{"c": "12.258", "n": "21", "i": 58985, "v": "आशिषस्ता भजन्त्येनं पुरुषं प्राह याः पिता । निष्कृतिः सर्वपापानां पिता यदभिनन्दति ।।"},
{"c": "12.258", "n": "22", "i": 58986, "v": "मुच्यते बन्धनात्पुष्पं फलं वृन्तात्प्रमुच्यते । क्लिश्यन्नपि सुतस्नेहैः पिता स्नेहं न मुञ्चति ।।"},
{"c": "12.258", "n": "23", "i": 58987, "v": "एतद्विचिन्तितं तावत्पुत्रस्य पितृगौरवम् । पिता ह्यल्पतरं स्थानं चिन्तयिष्यामि मातरम् ।।"},
{"c": "12.258", "n": "24", "i": 58988, "v": "यो ह्ययं मयि संघातो मर्त्यत्वे पाञ्चभौतिकः । अस्य मे जननी हेतुः पावकस्य यथारणिः । माता देहारणिः पुंसां सर्वस्यार्तस्य निर्वृतिः ।।"},
{"c": "12.258", "n": "25", "i": 58989, "v": "न च शोचति नाप्येनं स्थाविर्यमपकर्षति । श्रिया हीनोऽपि यो गेहे अम्बेति प्रतिपद्यते ।।"},
{"c": "12.258", "n": "26", "i": 58990, "v": "पुत्रपौत्रसमाकीर्णो जननीं यः समाश्रितः । अपि वर्षशतस्यान्ते स द्विहायनवच्चरेत् ।।"},
{"c": "12.258", "n": "27", "i": 58991, "v": "समर्थं वासमर्थं वा कृशं वाप्यकृशं तथा । रक्षत्येव सुतं माता नान्यः पोष्टा विधानतः ।।"},
{"c": "12.258", "n": "28", "i": 58992, "v": "तदा स वृद्धो भवति यदा भवति दुःखितः । तदा शून्यं जगत्तस्य यदा मात्रा वियुज्यते ।।"},
{"c": "12.258", "n": "29", "i": 58993, "v": "नास्ति मातृसमा छाया नास्ति मातृसमा गतिः । नास्ति मातृसमं त्राणं नास्ति मातृसमा प्रपा ।।"},
{"c": "12.258", "n": "30", "i": 58994, "v": "कुक्षिसंधारणाद्धात्री जननाज्जननी स्मृता । अङ्गानां वर्धनादम्बा वीरसूत्वेन वीरसूः ।।"},
{"c": "12.258", "n": "31", "i": 58995, "v": "शिशोः शुश्रूषणाच्छुश्रूर्माता देहमनन्तरम् । चेतनावान्नरो हन्याद्यस्य नासुषिरं शिरः ।।"},
{"c": "12.258", "n": "32", "i": 58996, "v": "दम्पत्योः प्राणसंश्लेषे योऽभिसंधिः कृतः किल । तं माता वा पिता वेद भूतार्थो मातरि स्थितः ।।"},
{"c": "12.258", "n": "33", "i": 58997, "v": "माता जानाति यद्गोत्रं माता जानाति यस्य सः । मातुर्भरणमात्रेण प्रीतिः स्नेहः पितुः प्रजाः ।।"},
{"c": "12.258", "n": "34", "i": 58998, "v": "पाणिबन्धं स्वयं कृत्वा सहधर्ममुपेत्य च । यदि याप्यन्ति पुरुषाः स्त्रियो नार्हन्ति याप्यताम् ।।"},
{"c": "12.258", "n": "35", "i": 58999, "v": "भरणाद्धि स्त्रियो भर्ता पात्याच्चैव स्त्रियाः पतिः । गुणस्यास्य निवृत्तौ तु न भर्ता न पतिः पतिः ।।"},
{"c": "12.258", "n": "36", "i": 59000, "v": "एवं स्त्री नापराध्नोति नर एवापराध्यति । व्युच्चरंश्च महादोषं नर एवापराध्यति ।।"},
{"c": "12.258", "n": "37", "i": 59001, "v": "स्त्रिया हि परमो भर्ता दैवतं परमं स्मृतम् । तस्यात्मना तु सदृशमात्मानं परमं ददौ । सर्वकार्यापराध्यत्वान्नापराध्यन्ति चाङ्गनाः ।।"},
{"c": "12.258", "n": "38", "i": 59002, "v": "यश्चनोक्तो हि निर्देशः स्त्रिया मैथुनतृप्तये । तस्य स्मारयतो व्यक्तमधर्मो नात्र संशयः ।।"},
{"c": "12.258", "n": "39", "i": 59003, "v": "यावन्नारीं मातरं च गौरवे चाधिके स्थिताम् । अवध्यां तु विजानीयुः पशवोऽप्यविचक्षणाः ।।"},
{"c": "12.258", "n": "40", "i": 59004, "v": "देवतानां समावायमेकस्थं पितरं विदुः । मर्त्यानां देवतानां च स्नेहादभ्येति मातरम् ।।"},
{"c": "12.258", "n": "41", "i": 59005, "v": "एवं विमृशतस्तस्य चिरकारितया बहु । दीर्घः कालो व्यतिक्रान्तस्ततस्तस्यागमत्पिता ।।"},
{"c": "12.258", "n": "42", "i": 59006, "v": "मेधातिथिर्महाप्राज्ञो गौतमस्तपसि स्थितः । विमृश्य तेन कालेन पत्न्याः संस्थाव्यतिक्रमम् ।।"},
{"c": "12.258", "n": "43", "i": 59007, "v": "सोऽब्रवीद्दुःखसंतप्तो भृशमश्रूणि वर्तयन् । श्रुतधैर्यप्रसादेन पश्चात्तापमुपागतः ।।"},
{"c": "12.258", "n": "44", "i": 59008, "v": "आश्रमं मम संप्राप्तस्त्रिलोकेशः पुरंदरः । अतिथिव्रतमास्थाय ब्राह्मणं रूपमास्थितः ।।"},
{"c": "12.258", "n": "45", "i": 59009, "v": "समया सान्त्वितो वाग्भिः स्वागतेनाभिपूजितः । अर्घ्यं पाद्यं च न्यायेन तयाभिप्रतिपादितः ।।"},
{"c": "12.258", "n": "46", "i": 59010, "v": "परवत्यस्मि चाप्युक्तः प्रणयिष्ये नयेन च । अत्र चाकुशले जाते स्त्रियो नास्ति व्यतिक्रमः ।।"},
{"c": "12.258", "n": "47", "i": 59011, "v": "एवं न स्त्री न चैवाहं नाध्वगस्त्रिदशेश्वरः । अपराध्यति धर्मस्य प्रमादस्त्वपराध्यति ।।"},
{"c": "12.258", "n": "48", "i": 59012, "v": "ईर्ष्याजं व्यसनं प्राहुस्तेन चैवोर्ध्वरेतसः । ईर्ष्यया त्वहमाक्षिप्तो मग्नो दुष्कृतसागरे ।।"},
{"c": "12.258", "n": "49", "i": 59013, "v": "हत्वा साध्वीं च नारीं च व्यसनित्वाच्च शासिताम् । भर्तव्यत्वेन भार्यां च को नु मां तारयिष्यति ।।"},
{"c": "12.258", "n": "50", "i": 59014, "v": "अन्तरेण मयाज्ञप्तश्चिरकारी ह्युदारधीः । यद्यद्य चिरकारी स्यात्स मां त्रायेत पातकात् ।।"},
{"c": "12.258", "n": "51", "i": 59015, "v": "चिरकारिक भद्रं ते भद्रं ते चिरकारिक । यद्यद्य चिरकारी त्वं ततोऽसि चिरकारिकः ।।"},
{"c": "12.258", "n": "52", "i": 59016, "v": "त्राहि मां मातरं चैव तपो यच्चार्जितं मया । आत्मानं पातकेभ्यश्च भवाद्य चिरकारिकः ।।"},
{"c": "12.258", "n": "53", "i": 59017, "v": "सहजं चिरकारित्वं चिरप्राज्ञतया तव । सफलं तत्तवाद्यास्तु भवाद्य चिरकारिकः ।।"},
{"c": "12.258", "n": "54", "i": 59018, "v": "चिरमाशंसितो मात्रा चिरं गर्भेण धारितः । सफलं चिरकारित्वं कुरु त्वं चिरकारिक ।।"},
{"c": "12.258", "n": "55", "i": 59019, "v": "चिरायते च संतापाच्चिरं स्वपिति वारितः । आवयोश्चिरसंतापादवेक्ष्य चिरकारिक ।।"},
{"c": "12.258", "n": "56", "i": 59020, "v": "एवं स दुःखितो राजन्महर्षिर्गौतमस्तदा । चिरकारिं ददर्शाथ पुत्रं स्थितमथान्तिके ।।"},
{"c": "12.258", "n": "57", "i": 59021, "v": "चिरकारी तु पितरं दृष्ट्वा परमदुःखितः । शस्त्रं त्यक्त्वा ततो मूर्ध्ना प्रसादायोपचक्रमे ।।"},
{"c": "12.258", "n": "58", "i": 59022, "v": "गौतमस्तु सुतं दृष्ट्वा शिरसा पतितं भुवि । पत्नीं चैव निराकारां परामभ्यगमन्मुदम् ।।"},
{"c": "12.258", "n": "59", "i": 59023, "v": "न हि सा तेन संभेदं पत्नी नीता महात्मना । विजने चाश्रमस्थेन पुत्रश्चापि समाहितः ।।"},
{"c": "12.258", "n": "60", "i": 59024, "v": "हन्यात्त्वनपवादेन शस्त्रपाणौ सुते स्थिते । विनीतं प्रश्नयित्वा च व्यवस्येदात्मकर्मसु ।।"},
{"c": "12.258", "n": "61", "i": 59025, "v": "बुद्धिश्चासीत्सुतं दृष्ट्वा पितुश्चरणयोर्नतम् । शस्त्रग्रहणचापल्यं संवृणोति भयादिति ।।"},
{"c": "12.258", "n": "62", "i": 59026, "v": "ततः पित्रा चिरं स्तुत्वा चिरं चाघ्राय मूर्धनि । चिरं दोर्भ्यां परिष्वज्य चिरं जीवेत्युदाहृतः ।।"},
{"c": "12.258", "n": "63", "i": 59027, "v": "एवं स गौतमः पुत्रं प्रीतिहर्षसमन्वितः । अभिनन्द्य महाप्राज्ञ इदं वचनमब्रवीत् ।।"},
{"c": "12.258", "n": "64", "i": 59028, "v": "चिरकारिक भद्रं ते चिरकारी चिरं भव । चिरायमाणे त्वयि च चिरमस्मि सुदुःखितः ।।"},
{"c": "12.258", "n": "65", "i": 59029, "v": "गाथाश्चाप्यब्रवीद्विद्वान्गौतमो मुनिसत्तमः । चिरकारिषु धीरेषु गुणोद्देशसमाश्रयात् ।।"},
{"c": "12.258", "n": "66", "i": 59030, "v": "चिरेण मित्रं बध्नीयाच्चिरेण च कृतं त्यजेत् । चिरेण हि कृतं मित्रं चिरं धारणमर्हति ।।"},
{"c": "12.258", "n": "67", "i": 59031, "v": "रागे दर्पे च माने च द्रोहे पापे च कर्मणि । अप्रिये चैव कर्तव्ये चिरकारी प्रशस्यते ।।"},
{"c": "12.258", "n": "68", "i": 59032, "v": "बन्धूनां सुहृदां चैव भृत्यानां स्त्रीजनस्य च । अव्यक्तेष्वपराधेषु चिरकारी प्रशस्यते ।।"},
{"c": "12.258", "n": "69", "i": 59033, "v": "एवं स गौतमस्तस्य प्रीतः पुत्रस्य भारत । कर्मणा तेन कौरव्य चिरकारितया तया ।।"},
{"c": "12.258", "n": "70", "i": 59034, "v": "एवं सर्वेषु कार्येषु विमृश्य पुरुषस्ततः । चिरेण निश्चयं कृत्वा चिरं न परितप्यते ।।"},
{"c": "12.258", "n": "71", "i": 59035, "v": "चिरं धारयते रोषं चिरं कर्म नियच्छति । पश्चात्तापकरं कर्म न किंचिदुपपद्यते ।।"},
{"c": "12.258", "n": "72", "i": 59036, "v": "चिरं वृद्धानुपासीत चिरमन्वास्य पूजयेत् । चिरं धर्मान्निषेवेत कुर्याच्चान्वेषणं चिरम् ।।"},
{"c": "12.258", "n": "73", "i": 59037, "v": "चिरमन्वास्य विदुषश्चिरं शिष्टान्निषेव्य च । चिरं विनीय चात्मानं चिरं यात्यनवज्ञताम् ।।"},
{"c": "12.258", "n": "74", "i": 59038, "v": "ब्रुवतश्च परस्यापि वाक्यं धर्मोपसंहितम् । चिरं पृच्छेच्चिरं ब्रूयाच्चिरं न परिभूयते ।।"},
{"c": "12.258", "n": "75", "i": 59039, "v": "उपास्य बहुलास्तस्मिन्नाश्रमे सुमहातपाः । समाः स्वर्गं गतो विप्रः पुत्रेण सहितस्तदा ।।"},
{"c": "12.259", "t": "युधिष्ठिर उवाच ।"},
{"c": "12.259", "n": "1", "i": 59040, "v": "कथं राजा प्रजा रक्षेन्न च किंचित्प्रतापयेत् । पृच्छामि त्वां सतां श्रेष्ठ तन्मे ब्रूहि पितामह ।।"},
{"c": "12.259", "t": "भीष्म उवाच ।"},
{"c": "12.259", "n": "2", "i": 59041, "v": "अत्राप्युदाहरन्तीममितिहासं पुरातनम् । द्युमत्सेनस्य संवादं राज्ञा सत्यवता सह ।।"},
{"c": "12.259", "n": "3", "i": 59042, "v": "अव्याहृतं व्याजहार सत्यवानिति नः श्रुतम् । वधाय नीयमानेषु पितुरेवानुशासनात् ।।"},
{"c": "12.259", "n": "4", "i": 59043, "v": "अधर्मतां याति धर्मो यात्यधर्मश्च धर्मताम् । वधो नाम भवेद्धर्मो नैतद्भवितुमर्हति ।।"},
{"c": "12.259", "t": "द्युमत्सेन उवाच ।"},
{"c": "12.259", "n": "5", "i": 59044, "v": "अथ चेदवधो धर्मो धर्मः को जातु चिद्भवेत् । दस्यवश्चेन्न हन्येरन्सत्यवन्संकरो भवेत् ।।"},
{"c": "12.259", "n": "6", "i": 59045, "v": "ममेदमिति नास्यैतत्प्रवर्तेत कलौ युगे । लोकयात्रा न चैव स्यादथ चेद्वेत्थ शंस नः ।।"},
{"c": "12.259", "t": "सत्यवानुवाच ।"},
{"c": "12.259", "n": "7", "i": 59046, "v": "सर्व एव त्रयो वर्णाः कार्या ब्राह्मणबन्धनाः । धर्मपाशनिबद्धानामल्पो व्यपचरिष्यति ।।"},
{"c": "12.259", "n": "8", "i": 59047, "v": "यो यस्तेषामपचरेत्तमाचक्षीत वै द्विजः । अयं मे न शृणोतीति तस्मिन्राजा प्रधारयेत् ।।"},
{"c": "12.259", "n": "9", "i": 59048, "v": "तत्त्वाभेदेन यच्छास्त्रं तत्कार्यं नान्यथा वधः । असमीक्ष्यैव कर्माणि नीतिशास्त्रं यथाविधि ।।"},
{"c": "12.259", "n": "10", "i": 59049, "v": "दस्यून्हिनस्ति वै राजा भूयसो वाप्यनागसः । भार्या माता पिता पुत्रो हन्यते पुरुषे हते । परेणापकृते राजा तस्मात्सम्यक्प्रधारयेत् ।।"},
{"c": "12.259", "n": "11", "i": 59050, "v": "असाधुश्चैव पुरुषो लभते शीलमेकदा । साधोश्चापि ह्यसाधुभ्यो जायतेऽशोभना प्रजा ।।"},
{"c": "12.259", "n": "12", "i": 59051, "v": "न मूलघातः कर्तव्यो नैष धर्मः सनातनः । अपि खल्ववधेनैव प्रायश्चित्तं विधीयते ।।"},
{"c": "12.259", "n": "13", "i": 59052, "v": "उद्वेजनेन बन्धेन विरूपकरणेन च । वधदण्डेन ते क्लेश्या न पुरोऽहितसंपदा ।।"},
{"c": "12.259", "n": "14", "i": 59053, "v": "यदा पुरोहितं वा ते पर्येयुः शरणैषिणः । करिष्यामः पुनर्ब्रह्मन्न पापमिति वादिनः ।।"},
{"c": "12.259", "n": "15", "i": 59054, "v": "तदा विसर्गमर्हाः स्युरितीदं नृपशासनम् । बिभ्रद्दण्डाजिनं मुण्डो ब्राह्मणोऽर्हति वासनम् ।।"},
{"c": "12.259", "n": "16", "i": 59055, "v": "गरीयांसो गरीयांसमपराधे पुनः पुनः । तथा विसर्गमर्हन्ति न यथा प्रथमे तथा ।।"},
{"c": "12.259", "t": "द्युमत्सेन उवाच ।"},
{"c": "12.259", "n": "17", "i": 59056, "v": "यत्र यत्रैव शक्येरन्संयन्तुं समये प्रजाः । स तावत्प्रोच्यते धर्मो यावन्न प्रतिलङ्घ्यते ।।"},
{"c": "12.259", "n": "18", "i": 59057, "v": "अहन्यमानेषु पुनः सर्वमेव पराभवेत् । पूर्वे पूर्वतरे चैव सुशास्या अभवञ्जनाः ।।"},
{"c": "12.259", "n": "19", "i": 59058, "v": "मृदवः सत्यभूयिष्ठा अल्पद्रोहाल्पमन्यवः । पुरा धिग्दण्ड एवासीद्वाग्दण्डस्तदनन्तरम् ।।"},
{"c": "12.259", "n": "20", "i": 59059, "v": "आसीदादानदण्डोऽपि वधदण्डोऽद्य वर्तते । वधेनापि न शक्यन्ते नियन्तुमपरे जनाः ।।"},
{"c": "12.259", "n": "21", "i": 59060, "v": "नैव दस्युर्मनुष्याणां न देवानामिति श्रुतिः । न गन्धर्वपितॄणां च कः कस्येह न कश्चन ।।"},
{"c": "12.259", "n": "22", "i": 59061, "v": "पद्मं श्मशानादादत्ते पिशाचाच्चापि दैवतम् । तेषु यः समयं कुर्यादज्ञेषु हतबुद्धिषु ।।"},
{"c": "12.259", "t": "सत्यवानुवाच ।"},
{"c": "12.259", "n": "23", "i": 59062, "v": "तान्न शक्नोषि चेत्साधून्परित्रातुमहिंसया । कस्यचिद्भूतभव्यस्य लाभेनान्तं तथा कुरु ।।"},
{"c": "12.259", "t": "द्युमत्सेन उवाच ।"},
{"c": "12.259", "n": "24", "i": 59063, "v": "राजानो लोकयात्रार्थं तप्यन्ते परमं तपः । अपत्रपन्ति तादृग्भ्यस्तथावृत्ता भवन्ति च ।।"},
{"c": "12.259", "n": "25", "i": 59064, "v": "वित्रास्यमानाः सुकृतो न कामाद्घ्नन्ति दुष्कृतीन् । सुकृतेनैव राजानो भूयिष्ठं शासते प्रजाः ।।"},
{"c": "12.259", "n": "26", "i": 59065, "v": "श्रेयसः श्रेयसीमेवं वृत्तिं लोकोऽनुवर्तते । सदैव हि गुरोर्वृत्तमनुवर्तन्ति मानवाः ।।"},
{"c": "12.259", "n": "27", "i": 59066, "v": "आत्मानमसमाधाय समाधित्सति यः परान् । विषयेष्विन्द्रियवशं मानवाः प्रहसन्ति तम् ।।"},
{"c": "12.259", "n": "28", "i": 59067, "v": "यो राज्ञो दम्भमोहेन किंचित्कुर्यादसांप्रतम् । सर्वोपायैर्नियम्यः स तथा पापान्निवर्तते ।।"},
{"c": "12.259", "n": "29", "i": 59068, "v": "आत्मैवादौ नियन्तव्यो दुष्कृतं संनियच्छता । दण्डयेच्च महादण्डैरपि बन्धूननन्तरान् ।।"},
{"c": "12.259", "n": "30", "i": 59069, "v": "यत्र वै पापकृत्क्लेश्यो न महद्दुःखमर्छति । वर्धन्ते तत्र पापानि धर्मो ह्रसति च ध्रुवम् । इति कारुण्यशीलस्तु विद्वान्वै ब्राह्मणोऽन्वशात् ।।"},
{"c": "12.259", "n": "31", "i": 59070, "v": "इति चैवानुशिष्टोऽस्मि पूर्वैस्तात पितामहैः । आश्वासयद्भिः सुभृशमनुक्रोशात्तथैव च ।।"},
{"c": "12.259", "n": "32", "i": 59071, "v": "एतत्प्रथमकल्पेन राजा कृतयुगेऽभजत् । पादोनेनापि धर्मेण गच्छेत्त्रेतायुगे तथा । द्वापरे तु द्विपादेन पादेन त्वपरे युगे ।।"},
{"c": "12.259", "n": "33", "i": 59072, "v": "तथा कलियुगे प्राप्ते राज्ञां दुश्चरितेन ह । भवेत्कालविशेषेण कला धर्मस्य षोडशी ।।"},
{"c": "12.259", "n": "34", "i": 59073, "v": "अथ प्रथमकल्पेन सत्यवन्संकरो भवेत् । आयुः शक्तिं च कालं च निर्दिश्य तप आदिशेत् ।।"},
{"c": "12.259", "n": "35", "i": 59074, "v": "सत्याय हि यथा नेह जह्याद्धर्मफलं महत् । भूतानामनुकम्पार्थं मनुः स्वायंभुवोऽब्रवीत् ।।"},
{"c": "12.260", "t": "युधिष्ठिर उवाच ।"},
{"c": "12.260", "n": "1", "i": 59075, "v": "अविरोधेन भूतानां त्यागः षाड्गुण्यकारकः । यः स्यादुभयभाग्धर्मस्तन्मे ब्रूहि पितामह ।।"},
{"c": "12.260", "n": "2", "i": 59076, "v": "गार्हस्थ्यस्य च धर्मस्य त्यागधर्मस्य चोभयोः । अदूरसंप्रस्थितयोः किं स्विच्छ्रेयः पितामह ।।"},
{"c": "12.260", "t": "भीष्म उवाच ।"},
{"c": "12.260", "n": "3", "i": 59077, "v": "उभौ धर्मौ महाभागावुभौ परमदुश्चरौ । उभौ महाफलौ तात सद्भिराचरितावुभौ ।।"},
{"c": "12.260", "n": "4", "i": 59078, "v": "अत्र ते वर्तयिष्यामि प्रामाण्यमुभयोस्तयोः । शृणुष्वैकमनाः पार्थ छिन्नधर्मार्थसंशयम् ।।"},
{"c": "12.260", "n": "5", "i": 59079, "v": "अत्राप्युदाहरन्तीममितिहासं पुरातनम् । कपिलस्य गोश्च संवादं तन्निबोध युधिष्ठिर ।।"},
{"c": "12.260", "n": "6", "i": 59080, "v": "आम्नायमनुपश्यन्हि पुराणं शाश्वतं ध्रुवम् । नहुषः पूर्वमालेभे त्वष्टुर्गामिति नः श्रुतम् ।।"},
{"c": "12.260", "n": "7", "i": 59081, "v": "तां नियुक्तामदीनात्मा सत्त्वस्थः समये रतः । ज्ञानवान्नियताहारो ददर्श कपिलस्तदा ।।"},
{"c": "12.260", "n": "8", "i": 59082, "v": "स बुद्धिमुत्तमां प्राप्तो नैष्ठिकीमकुतोभयाम् । स्मरामि शिथिलं सत्यं वेदा इत्यब्रवीत्सकृत् ।।"},
{"c": "12.260", "n": "9", "i": 59083, "v": "तां गामृषिः स्यूमरश्मिः प्रविश्य यतिमब्रवीत् । हंहो वेदा यदि मता धर्माः केनापरे मताः ।।"},
{"c": "12.260", "n": "10", "i": 59084, "v": "तपस्विनो धृतिमतः श्रुतिविज्ञानचक्षुषः । सर्वमार्षं हि मन्यन्ते व्याहृतं विदितात्मनः ।।"},
{"c": "12.260", "n": "11", "i": 59085, "v": "तस्यैवं गततृष्णस्य विज्वरस्य निराशिषः । का विवक्षास्ति वेदेषु निरारम्भस्य सर्वशः ।।"},
{"c": "12.260", "t": "कपिल उवाच ।"},
{"c": "12.260", "n": "12", "i": 59086, "v": "नाहं वेदान्विनिन्दामि न विवक्षामि कर्हिचित् । पृथगाश्रमिणां कर्माण्येकार्थानीति नः श्रुतम् ।।"},
{"c": "12.260", "n": "13", "i": 59087, "v": "गच्छत्येव परित्यागी वानप्रस्थश्च गच्छति । गृहस्थो ब्रह्मचारी च उभौ तावपि गच्छतः ।।"},
{"c": "12.260", "n": "14", "i": 59088, "v": "देवयाना हि पन्थानश्चत्वारः शाश्वता मताः । तेषां ज्यायःकनीयस्त्वं फलेषूक्तं बलाबलम् ।।"},
{"c": "12.260", "n": "15", "i": 59089, "v": "एवं विदित्वा सर्वार्थानारभेदिति वैदिकम् । नारभेदिति चान्यत्र नैष्ठिकी श्रूयते श्रुतिः ।।"},
{"c": "12.260", "n": "16", "i": 59090, "v": "अनारम्भे ह्यदोषः स्यादारम्भेऽदोष उत्तमः । एवं स्थितस्य शास्त्रस्य दुर्विज्ञेयं बलाबलम् ।।"},
{"c": "12.260", "n": "17", "i": 59091, "v": "यद्यत्र किंचित्प्रत्यक्षमहिंसायाः परं मतम् । ऋते त्वागमशास्त्रेभ्यो ब्रूहि तद्यदि पश्यसि ।।"},
{"c": "12.260", "t": "स्यूमरश्मिरुवाच ।"},
{"c": "12.260", "n": "18", "i": 59092, "v": "स्वर्गकामो यजेतेति सततं श्रूयते श्रुतिः । फलं प्रकल्प्य पूर्वं हि ततो यज्ञः प्रतायते ।।"},
{"c": "12.260", "n": "19", "i": 59093, "v": "अजश्चाश्वश्च मेषश्च गौश्च पक्षिगणाश्च ये । ग्राम्यारण्या ओषधयः प्राणस्यान्नमिति श्रुतिः ।।"},
{"c": "12.260", "n": "20", "i": 59094, "v": "तथैवान्नं ह्यहरहः सायं प्रातर्निरुप्यते । पशवश्चाथ धान्यं च यज्ञस्याङ्गमिति श्रुतिः ।।"},
{"c": "12.260", "n": "21", "i": 59095, "v": "एतानि सह यज्ञेन प्रजापतिरकल्पयत् । तेन प्रजापतिर्देवान्यज्ञेनायजत प्रभुः ।।"},
{"c": "12.260", "n": "22", "i": 59096, "v": "ते स्मान्योन्यंचराः सर्वे प्राणिनः सप्त सप्त च । यज्ञेषूपाकृतं विश्वं प्राहुरुत्तमसंज्ञितम् ।।"},
{"c": "12.260", "n": "23", "i": 59097, "v": "एतच्चैवाभ्यनुज्ञातं पूर्वैः पूर्वतरैस्तथा । को जातु न विचिन्वीत विद्वान्स्वां शक्तिमात्मनः ।।"},
{"c": "12.260", "n": "24", "i": 59098, "v": "पशवश्च मनुष्याश्च द्रुमाश्चौषधिभिः सह । स्वर्गमेवाभिकाङ्क्षन्ते न च स्वर्गस्त्वृते मखम् ।।"},
{"c": "12.260", "n": "25", "i": 59099, "v": "ओषध्यः पशवो वृक्षा वीरुदाज्यं पयो दधि । हविर्भूमिर्दिशः श्रद्धा कालश्चैतानि द्वादश ।।"},
{"c": "12.260", "n": "26", "i": 59100, "v": "ऋचो यजूंषि सामानि यजमानश्च षोडशः । अग्निर्ज्ञेयो गृहपतिः स सप्तदश उच्यते । अङ्गान्येतानि यज्ञस्य यज्ञो मूलमिति श्रुतिः ।।"},
{"c": "12.260", "n": "27", "i": 59101, "v": "आज्येन पयसा दध्ना शकृतामिक्षया त्वचा । वालैः शृङ्गेण पादेन संभवत्येव गौर्मखम् । एवं प्रत्येकशः सर्वं यद्यदस्य विधीयते ।।"},
{"c": "12.260", "n": "28", "i": 59102, "v": "यज्ञं वहन्ति संभूय सहर्त्विग्भिः सदक्षिणैः । संहत्यैतानि सर्वाणि यज्ञं निर्वर्तयन्त्युत ।।"},
{"c": "12.260", "n": "29", "i": 59103, "v": "यज्ञार्थानि हि सृष्टानि यथा वै श्रूयते श्रुतिः । एवं पूर्वे पूर्वतराः प्रवृत्ताश्चैव मानवाः ।।"},
{"c": "12.260", "n": "30", "i": 59104, "v": "न हिनस्ति ह्यारभते नाभिद्रुह्यति किंचन । यज्ञो यष्टव्य इत्येव यो यजत्यफलेप्सया ।।"},
{"c": "12.260", "n": "31", "i": 59105, "v": "यज्ञाङ्गान्यपि चैतानि यथोक्तानि नसंशयः । विधिना विधियुक्तानि तारयन्ति परस्परम् ।।"},
{"c": "12.260", "n": "32", "i": 59106, "v": "आम्नायमार्षं पश्यामि यस्मिन्वेदाः प्रतिष्ठिताः । तं विद्वांसोऽनुपश्यन्ति ब्राह्मणस्यानुदर्शनात् ।।"},
{"c": "12.260", "n": "33", "i": 59107, "v": "ब्राह्मणप्रभवो यज्ञो ब्राह्मणार्पण एव च । अनु यज्ञं जगत्सर्वं यज्ञश्चानु जगत्सदा ।।"},
{"c": "12.260", "n": "34", "i": 59108, "v": "ओमिति ब्रह्मणो योनिर्नमः स्वाहा स्वधा वषट् । यस्यैतानि प्रयुज्यन्ते यथाशक्ति कृतान्यपि ।।"},
{"c": "12.260", "n": "35", "i": 59109, "v": "न तस्य त्रिषु लोकेषु परलोकभयं विदुः । इति वेदा वदन्तीह सिद्धाश्च परमर्षयः ।।"},
{"c": "12.260", "n": "36", "i": 59110, "v": "ऋचो यजूंषि सामानि स्तोभाश्च विधिचोदिताः । यस्मिन्नेतानि सर्वाणि बहिरेव स वै द्विजः ।।"},
{"c": "12.260", "n": "37", "i": 59111, "v": "अग्न्याधेये यद्भवति यच्च सोमे सुते द्विज । यच्चेतरैर्महायज्ञैर्वेद तद्भगवान्स्वतः ।।"},
{"c": "12.260", "n": "38", "i": 59112, "v": "तस्माद्ब्रह्मन्यजेतैव याजयेच्चाविचारयन् । यजतः स्वर्गविधिना प्रेत्य स्वर्गफलं महत् ।।"},
{"c": "12.260", "n": "39", "i": 59113, "v": "नायं लोकोऽस्त्ययज्ञानां परश्चेति विनिश्चयः । वेदवादविदश्चैव प्रमाणमुभयं तदा ।।"},
{"c": "12.261", "t": "कपिल उवाच ।"},
{"c": "12.261", "n": "1", "i": 59114, "v": "एतावदनुपश्यन्तो यतयो यान्ति मार्गगाः । नैषां सर्वेषु लोकेषु कश्चिदस्ति व्यतिक्रमः ।।"},
{"c": "12.261", "n": "2", "i": 59115, "v": "निर्द्वंद्वा निर्नमस्कारा निराशीर्बन्धना बुधाः । विमुक्ताः सर्वपापेभ्यश्चरन्ति शुचयोऽमलाः ।।"},
{"c": "12.261", "n": "3", "i": 59116, "v": "अपवर्गेऽथ संत्यागे बुद्धौ च कृतनिश्चयाः । ब्रह्मिष्ठा ब्रह्मभूताश्च ब्रह्मण्येव कृतालयाः ।।"},
{"c": "12.261", "n": "4", "i": 59117, "v": "विशोका नष्टरजसस्तेषां लोकाः सनातनाः । तेषां गतिं परां प्राप्य गार्हस्थ्ये किं प्रयोजनम् ।।"},
{"c": "12.261", "t": "स्यूमरश्मिरुवाच ।"},
{"c": "12.261", "n": "5", "i": 59118, "v": "यद्येषा परमा निष्ठा यद्येषा परमा गतिः । गृहस्थानव्यपाश्रित्य नाश्रमोऽन्यः प्रवर्तते ।।"},
{"c": "12.261", "n": "6", "i": 59119, "v": "यथा मातरमाश्रित्य सर्वे जीवन्ति जन्तवः । एवं गृहस्थमाश्रित्य वर्तन्त इतरेऽऽश्रमाः ।।"},
{"c": "12.261", "n": "7", "i": 59120, "v": "गृहस्थ एव यजते गृहस्थस्तप्यते तपः । गार्हस्थ्यमस्य धर्मस्य मूलं यत्किंचिदेजते ।।"},
{"c": "12.261", "n": "8", "i": 59121, "v": "प्रजनाद्ध्यभिनिर्वृत्ताः सर्वे प्राणभृतो मुने । प्रजनं चाप्युतान्यत्र न कथंचन विद्यते ।।"},
{"c": "12.261", "n": "9", "i": 59122, "v": "यास्ताः स्युर्बहिरोषध्यो बह्वरण्यास्तथा द्विज । ओषधिभ्यो बहिर्यस्मात्प्राणी कश्चिन्न विद्यते । कस्यैषा वाग्भवेत्सत्या मोक्षो नास्ति गृहादिति ।।"},
{"c": "12.261", "n": "10", "i": 59123, "v": "अश्रद्दधानैरप्राज्ञैः सूक्ष्मदर्शनवर्जितैः । निराशैरलसैः श्रान्तैस्तप्यमानैः स्वकर्मभिः । श्रमस्योपरमो दृष्टः प्रव्रज्या नाम पण्डितैः ।।"},
{"c": "12.261", "n": "11", "i": 59124, "v": "त्रैलोक्यस्यैव हेतुर्हि मर्यादा शाश्वती ध्रुवा । ब्राह्मणो नाम भगवाञ्जन्मप्रभृति पूज्यते ।।"},
{"c": "12.261", "n": "12", "i": 59125, "v": "प्राग्गर्भाधानान्मन्त्रा हि प्रवर्तन्ते द्विजातिषु । अविश्रम्भेषु वर्तन्ते विश्रम्भेष्वप्यसंशयम् ।।"},
{"c": "12.261", "n": "13", "i": 59126, "v": "दाहः पुनः संश्रयणे संस्थिते पात्रभोजनम् । दानं गवां पशूनां वा पिण्डानां चाप्सु मज्जनम् ।।"},
{"c": "12.261", "n": "14", "i": 59127, "v": "अर्चिष्मन्तो बर्हिषदः क्रव्यादाः पितरः स्मृताः । मृतस्याप्यनुमन्यन्ते मन्त्रा मन्त्राश्च कारणम् ।।"},
{"c": "12.261", "n": "15", "i": 59128, "v": "एवं क्रोशत्सु वेदेषु कुतो मोक्षोऽस्ति कस्यचित् । ऋणवन्तो यदा मर्त्याः पितृदेवद्विजातिषु ।।"},
{"c": "12.261", "n": "16", "i": 59129, "v": "श्रिया विहीनैरलसैः पण्डितैरपलापितम् । वेदवादापरिज्ञानं सत्याभासमिवानृतम् ।।"},
{"c": "12.261", "n": "17", "i": 59130, "v": "न वै पापैर्ह्रियते कृष्यते वा; यो ब्राह्मणो यजते वेदशास्त्रैः । ऊर्ध्वं यज्ञः पशुभिः सार्धमेति; संतर्पितस्तर्पयते च कामैः ।।"},
{"c": "12.261", "n": "18", "i": 59131, "v": "न वेदानां परिभवान्न शाठ्येन न मायया । महत्प्राप्नोति पुरुषो ब्रह्म ब्रह्मणि विन्दति ।।"},
{"c": "12.261", "t": "कपिल उवाच ।"},
{"c": "12.261", "n": "19", "i": 59132, "v": "दर्शं च पौर्णमासं च अग्निहोत्रं च धीमताम् । चातुर्मास्यानि चैवासंस्तेषु यज्ञः सनातनः ।।"},
{"c": "12.261", "n": "20", "i": 59133, "v": "अनारम्भाः सुधृतयः शुचयो ब्रह्मसंश्रिताः । ब्रह्मणैव स्म ते देवांस्तर्पयन्त्यमृतैषिणः ।।"},
{"c": "12.261", "n": "21", "i": 59134, "v": "सर्वभूतात्मभूतस्य सर्वभूतानि पश्यतः । देवापि मार्गे मुह्यन्ति अपदस्य पदैषिणः ।।"},
{"c": "12.261", "n": "22", "i": 59135, "v": "चतुर्द्वारं पुरुषं चतुर्मुखं; चतुर्धा चैनमुपयाति निन्दा । बाहुभ्यां वाच उदरादुपस्था;त्तेषां द्वारं द्वारपालो बुभूषेत् ।।"},
{"c": "12.261", "n": "23", "i": 59136, "v": "नाक्षैर्दीव्येन्नाददीतान्यवित्तं; न वायोनीयस्य शृतं प्रगृह्णेत् । क्रुद्धो न चैव प्रहरेत धीमां;स्तथास्य तत्पाणिपादं सुगुप्तम् ।।"},
{"c": "12.261", "n": "24", "i": 59137, "v": "नाक्रोशमर्छेन्न मृषा वदेच्च; न पैशुनं जनवादं च कुर्यात् । सत्यव्रतो मितभाषोऽप्रमत्त;स्तथास्य वाग्द्वारमथो सुगुप्तम् ।।"},
{"c": "12.261", "n": "25", "i": 59138, "v": "नानाशनः स्यान्न महाशनः स्या;दलोलुपः साधुभिरागतः स्यात् । यात्रार्थमाहारमिहाददीत; तथास्य स्याज्जाठरी द्वारगुप्तिः ।।"},
{"c": "12.261", "n": "26", "i": 59139, "v": "न वीरपत्नीं विहरेत नारीं; न चापि नारीमनृतावाह्वयीत । भार्याव्रतं ह्यात्मनि धारयीत; तथास्योपस्थद्वारगुप्तिर्भवेत ।।"},
{"c": "12.261", "n": "27", "i": 59140, "v": "द्वाराणि यस्य सर्वाणि सुगुप्तानि मनीषिणः । उपस्थमुदरं बाहू वाक्चतुर्थी स वै द्विजः ।।"},
{"c": "12.261", "n": "28", "i": 59141, "v": "मोघान्यगुप्तद्वारस्य सर्वाण्येव भवन्त्युत । किं तस्य तपसा कार्यं किं यज्ञेन किमात्मना ।।"},
{"c": "12.261", "n": "29", "i": 59142, "v": "अनुत्तरीयवसनमनुपस्तीर्णशायिनम् । बाहूपधानं शाम्यन्तं तं देवा ब्राह्मणं विदुः ।।"},
{"c": "12.261", "n": "30", "i": 59143, "v": "द्वंद्वारामेषु सर्वेषु य एको रमते मुनिः । परेषामननुध्यायंस्तं देवा ब्राह्मणं विदुः ।।"},
{"c": "12.261", "n": "31", "i": 59144, "v": "येन सर्वमिदं बुद्धं प्रकृतिर्विकृतिश्च या । गतिज्ञः सर्वभूतानां तं देवा ब्राह्मणं विदुः ।।"},
{"c": "12.261", "n": "32", "i": 59145, "v": "अभयं सर्वभूतेभ्यः सर्वेषामभयं यतः । सर्वभूतात्मभूतो यस्तं देवा ब्राह्मणं विदुः ।।"},
{"c": "12.261", "n": "33", "i": 59146, "v": "नान्तरेणानुजानन्ति वेदानां यत्क्रियाफलम् । अनुज्ञाय च तत्सर्वमन्यद्रोचयतेऽफलम् ।।"},
{"c": "12.261", "n": "34", "i": 59147, "v": "फलवन्ति च कर्माणि व्युष्टिमन्ति ध्रुवाणि च । विगुणानि च पश्यन्ति तथानैकान्तिकानि च ।।"},
{"c": "12.261", "n": "35", "i": 59148, "v": "गुणाश्चात्र सुदुर्ज्ञेया ज्ञाताश्चापि सुदुष्कराः । अनुष्ठिताश्चान्तवन्त इति त्वमनुपश्यसि ।।"},
{"c": "12.261", "t": "स्यूमरश्मिरुवाच ।"},
{"c": "12.261", "n": "36", "i": 59149, "v": "यथा च वेदप्रामाण्यं त्यागश्च सफलो यथा । तौ पन्थानावुभौ व्यक्तौ भगवंस्तद्ब्रवीहि मे ।।"},
{"c": "12.261", "t": "कपिल उवाच ।"},
{"c": "12.261", "n": "37", "i": 59150, "v": "प्रत्यक्षमिह पश्यन्ति भवन्तः सत्पथे स्थिताः । प्रत्यक्षं तु किमत्रास्ति यद्भवन्त उपासते ।।"},
{"c": "12.261", "t": "स्यूमरश्मिरुवाच ।"},
{"c": "12.261", "n": "38", "i": 59151, "v": "स्यूमरश्मिरहं ब्रह्मञ्जिज्ञासार्थमिहागतः । श्रेयस्कामः प्रत्यवोचमार्जवान्न विवक्षया । इमं च संशयं घोरं भगवान्प्रब्रवीतु मे ।।"},
{"c": "12.261", "n": "39", "i": 59152, "v": "प्रत्यक्षमिह पश्यन्तो भवन्तः सत्पथे स्थिताः । किमत्र प्रत्यक्षतमं भवन्तो यदुपासते । अन्यत्र तर्कशास्त्रेभ्य आगमाच्च यथागमम् ।।"},
{"c": "12.261", "n": "40", "i": 59153, "v": "आगमो वेदवादस्तु तर्कशास्त्राणि चागमः । यथागममुपासीत आगमस्तत्र सिध्यति । सिद्धिः प्रत्यक्षरूपा च दृश्यत्यागमनिश्चयात् ।।"},
{"c": "12.261", "n": "41", "i": 59154, "v": "नौर्नावीव निबद्धा हि स्रोतसा सनिबन्धना । ह्रियमाणा कथं विप्र कुबुद्धींस्तारयिष्यति । एतद्ब्रवीतु भगवानुपपन्नोऽस्म्यधीहि भोः ।।"},
{"c": "12.261", "n": "42", "i": 59155, "v": "नैव त्यागी न संतुष्टो नाशोको न निरामयः । न निर्विवित्सो नावृत्तो नापवृत्तोऽस्ति कश्चन ।।"},
{"c": "12.261", "n": "43", "i": 59156, "v": "भवन्तोऽपि च हृष्यन्ति शोचन्ति च यथा वयम् । इन्द्रियार्थाश्च भवतां समानाः सर्वजन्तुषु ।।"},
{"c": "12.261", "n": "44", "i": 59157, "v": "एवं चतुर्णां वर्णानामाश्रमाणां प्रवृत्तिषु । एकमालम्बमानानां निर्णये किं निरामयम् ।।"},
{"c": "12.261", "t": "कपिल उवाच ।"},
{"c": "12.261", "n": "45", "i": 59158, "v": "यद्यदाचरते शास्त्रमथ सर्वप्रवृत्तिषु । यस्य यत्र ह्यनुष्ठानं तत्र तत्र निरामयम् ।।"},
{"c": "12.261", "n": "46", "i": 59159, "v": "सर्वं पावयते ज्ञानं यो ज्ञानं ह्यनुवर्तते । ज्ञानादपेत्य या वृत्तिः सा विनाशयति प्रजाः ।।"},
{"c": "12.261", "n": "47", "i": 59160, "v": "भवन्तो ज्ञानिनो नित्यं सर्वतश्च निरागमाः । ऐकात्म्यं नाम कश्चिद्धि कदाचिदभिपद्यते ।।"},
{"c": "12.261", "n": "48", "i": 59161, "v": "शास्त्रं ह्यबुद्ध्वा तत्त्वेन केचिद्वादबला जनाः । कामद्वेषाभिभूतत्वादहंकारवशं गताः ।।"},
{"c": "12.261", "n": "49", "i": 59162, "v": "याथातथ्यमविज्ञाय शास्त्राणां शास्त्रदस्यवः । ब्रह्मस्तेना निरारम्भा अपक्वमतयोऽशिवाः ।।"},
{"c": "12.261", "n": "50", "i": 59163, "v": "वैगुण्यमेव पश्यन्ति न गुणाननुयुञ्जते । तेषां तमःशरीराणां तम एव परायणम् ।।"},
{"c": "12.261", "n": "51", "i": 59164, "v": "यो यथाप्रकृतिर्जन्तुः प्रकृतेः स्याद्वशानुगः । तस्य द्वेषश्च कामश्च क्रोधो दम्भोऽनृतं मदः । नित्यमेवाभिवर्तन्ते गुणाः प्रकृतिसंभवाः ।।"},
{"c": "12.261", "n": "52", "i": 59165, "v": "एतद्बुद्ध्यानुपश्यन्तः संत्यजेयुः शुभाशुभम् । परां गतिमभीप्सन्तो यतयः संयमे रताः ।।"},
{"c": "12.261", "t": "स्यूमरश्मिरुवाच ।"},
{"c": "12.261", "n": "53", "i": 59166, "v": "सर्वमेतन्मया ब्रह्मञ्शास्त्रतः परिकीर्तितम् । न ह्यविज्ञाय शास्त्रार्थं प्रवर्तन्ते प्रवृत्तयः ।।"},
{"c": "12.261", "n": "54", "i": 59167, "v": "यः कश्चिन्न्याय्य आचारः सर्वं शास्त्रमिति श्रुतिः । यदन्याय्यमशास्त्रं तदित्येषा श्रूयते श्रुतिः ।।"},
{"c": "12.261", "n": "55", "i": 59168, "v": "न प्रवृत्तिरृते शास्त्रात्काचिदस्तीति निश्चयः । यदन्यद्वेदवादेभ्यस्तदशास्त्रमिति श्रुतिः ।।"},
{"c": "12.261", "n": "56", "i": 59169, "v": "शास्त्रादपेतं पश्यन्ति बहवो व्यक्तमानिनः । शास्त्रदोषान्न पश्यन्ति इह चामुत्र चापरे । अविज्ञानहतप्रज्ञा हीनप्रज्ञास्तमोवृताः ।।"},
{"c": "12.261", "n": "57", "i": 59170, "v": "शक्यं त्वेकेन मुक्तेन कृतकृत्येन सर्वशः । पिण्डमात्रं व्यपाश्रित्य चरितुं सर्वतोदिशम् । वेदवादं व्यपाश्रित्य मोक्षोऽस्तीति प्रभाषितुम् ।।"},
{"c": "12.261", "n": "58", "i": 59171, "v": "इदं तु दुष्करं कर्म कुटुम्बमभिसंश्रितम् । दानमध्ययनं यज्ञः प्रजासंतानमार्जवम् ।।"},
{"c": "12.261", "n": "59", "i": 59172, "v": "यद्येतदेवं कृत्वापि न विमोक्षोऽस्ति कस्यचित् । धिक्कर्तारं च कार्यं च श्रमश्चायं निरर्थकः ।।"},
{"c": "12.261", "n": "60", "i": 59173, "v": "नास्तिक्यमन्यथा च स्याद्वेदानां पृष्ठतःक्रिया । एतस्यानन्त्यमिच्छामि भगवञ्श्रोतुमञ्जसा ।।"},
{"c": "12.261", "n": "61", "i": 59174, "v": "तथ्यं वदस्व मे ब्रह्मन्नुपसन्नोऽस्म्यधीहि भोः । यथा ते विदितो मोक्षस्तथेच्छाम्युपशिक्षितुम् ।।"},
{"c": "12.262", "t": "कपिल उवाच ।"},
{"c": "12.262", "n": "1", "i": 59175, "v": "वेदाः प्रमाणं लोकानां न वेदाः पृष्ठतःकृताः । द्वे ब्रह्मणी वेदितव्ये शब्दब्रह्म परं च यत् । शब्दब्रह्मणि निष्णातः परं ब्रह्माधिगच्छति ।।"},
{"c": "12.262", "n": "2", "i": 59176, "v": "शरीरमेतत्कुरुते यद्वेदे कुरुते तनुम् । कृतशुद्धशरीरो हि पात्रं भवति ब्राह्मणः ।।"},
{"c": "12.262", "n": "3", "i": 59177, "v": "आनन्त्यमनुयुङ्क्ते यः कर्मणा तद्ब्रवीमि ते । निरागममनैतिह्यं प्रत्यक्षं लोकसाक्षिकम् ।।"},
{"c": "12.262", "n": "4", "i": 59178, "v": "धर्म इत्येव ये यज्ञान्वितन्वन्ति निराशिषः । उत्पन्नत्यागिनोऽलुब्धाः कृपासूयाविवर्जिताः । धनानामेष वै पन्थास्तीर्थेषु प्रतिपादनम् ।।"},
{"c": "12.262", "n": "5", "i": 59179, "v": "अनाश्रिताः पापकृत्याः कदाचित्कर्मयोनितः । मनःसंकल्पसंसिद्धा विशुद्धज्ञाननिश्चयाः ।।"},
{"c": "12.262", "n": "6", "i": 59180, "v": "अक्रुध्यन्तोऽनसूयन्तो निरहंकारमत्सराः । ज्ञाननिष्ठास्त्रिशुक्लाश्च सर्वभूतहिते रताः ।।"},
{"c": "12.262", "n": "7", "i": 59181, "v": "आसन्गृहस्था भूयिष्ठमव्युत्क्रान्ताः स्वकर्मसु । राजानश्च तथा युक्ता ब्राह्मणाश्च यथाविधि ।।"},
{"c": "12.262", "n": "8", "i": 59182, "v": "समा ह्यार्जवसंपन्नाः संतुष्टा ज्ञाननिश्चयाः । प्रत्यक्षधर्माः शुचयः श्रद्दधानाः परावरे ।।"},
{"c": "12.262", "n": "9", "i": 59183, "v": "पुरस्ताद्भावितात्मानो यथावच्चरितव्रताः । चरन्ति धर्मं कृच्छ्रेऽपि दुर्गे चैवाधिसंहताः ।।"},
{"c": "12.262", "n": "10", "i": 59184, "v": "संहत्य धर्मं चरतां पुरासीत्सुखमेव तत् । तेषां नासीद्विधातव्यं प्रायश्चित्तं कदाचन ।।"},
{"c": "12.262", "n": "11", "i": 59185, "v": "सत्यं हि धर्ममास्थाय दुराधर्षतमा मताः । न मात्रामनुरुध्यन्ते न धर्मच्छलमन्ततः ।।"},
{"c": "12.262", "n": "12", "i": 59186, "v": "य एव प्रथमः कल्पस्तमेवाभ्याचरन्सह । अस्यां स्थितौ स्थितानां हि प्रायश्चित्तं न विद्यते । दुर्बलात्मन उत्पन्नं प्रायश्चित्तमिति श्रुतिः ।।"},
{"c": "12.262", "n": "13", "i": 59187, "v": "यत एवंविधा विप्राः पुराणा यज्ञवाहनाः । त्रैविद्यवृद्धाः शुचयो वृत्तवन्तो यशस्विनः । यजन्तोऽहरहर्यज्ञैर्निराशीर्बन्धना बुधाः ।।"},
{"c": "12.262", "n": "14", "i": 59188, "v": "तेषां यज्ञाश्च वेदाश्च कर्माणि च यथागमम् । आगमाश्च यथाकालं संकल्पाश्च यथाव्रतम् ।।"},
{"c": "12.262", "n": "15", "i": 59189, "v": "अपेतकामक्रोधानां प्रकृत्या संशितात्मनाम् । ऋजूनां शमनित्यानां स्थितानां स्वेषु कर्मसु । सर्वमानन्त्यमेवासीदिति नः शाश्वती श्रुतिः ।।"},
{"c": "12.262", "n": "16", "i": 59190, "v": "तेषामदीनसत्त्वानां दुश्चराचारकर्मणाम् । स्वकर्मभिः संवृतानां तपो घोरत्वमागतम् ।।"},
{"c": "12.262", "n": "17", "i": 59191, "v": "तं सदाचारमाश्चर्यं पुराणं शाश्वतं ध्रुवम् । अशक्नुवद्भिश्चरितुं किंचिद्धर्मेषु सूचितम् ।।"},
{"c": "12.262", "n": "18", "i": 59192, "v": "निरापद्धर्म आचारस्त्वप्रमादोऽपराभवः । सर्ववर्णेषु यत्तेषु नासीत्कश्चिद्व्यतिक्रमः ।।"},
{"c": "12.262", "n": "19", "i": 59193, "v": "धर्ममेकं चतुष्पादमाश्रितास्ते नरर्षभाः । तं सन्तो विधिवत्प्राप्य गच्छन्ति परमां गतिम् ।।"},
{"c": "12.262", "n": "20", "i": 59194, "v": "गृहेभ्य एव निष्क्रम्य वनमन्ये समाश्रिताः । गृहमेवाभिसंश्रित्य ततोऽन्ये ब्रह्मचारिणः ।।"},
{"c": "12.262", "n": "21", "i": 59195, "v": "धर्ममेतं चतुष्पादमाश्रमं ब्राह्मणा विदुः । आनन्त्यं ब्रह्मणः स्थानं ब्राह्मणा नाम निश्चयः ।।"},
{"c": "12.262", "n": "22", "i": 59196, "v": "अत एवंविधा विप्राः पुराणा धर्मचारिणः । त एते दिवि दृश्यन्ते ज्योतिर्भूता द्विजातयः ।।"},
{"c": "12.262", "n": "23", "i": 59197, "v": "नक्षत्राणीव धिष्ण्येषु बहवस्तारकागणाः । आनन्त्यमुपसंप्राप्ताः संतोषादिति वैदिकम् ।।"},
{"c": "12.262", "n": "24", "i": 59198, "v": "यद्यागच्छन्ति संसारं पुनर्योनिषु तादृशाः । न लिप्यन्ते पापकृत्यैः कदाचित्कर्मयोनितः ।।"},
{"c": "12.262", "n": "25", "i": 59199, "v": "एवं युक्तो ब्राह्मणः स्यादन्यो ब्राह्मणको भवेत् । कर्मैव पुरुषस्याह शुभं वा यदि वाशुभम् ।।"},
{"c": "12.262", "n": "26", "i": 59200, "v": "एवं पक्वकषायाणामानन्त्येन श्रुतेन च । सर्वमानन्त्यमेवासीदेवं नः शाश्वती श्रुतिः ।।"},
{"c": "12.262", "n": "27", "i": 59201, "v": "तेषामपेततृष्णानां निर्णिक्तानां शुभात्मनाम् । चतुर्थ औपनिषदो धर्मः साधारणः स्मृतः ।।"},
{"c": "12.262", "n": "28", "i": 59202, "v": "स सिद्धैः साध्यते नित्यं ब्राह्मणैर्नियतात्मभिः । संतोषमूलस्त्यागात्मा ज्ञानाधिष्ठानमुच्यते ।।"},
{"c": "12.262", "n": "29", "i": 59203, "v": "अपवर्गगतिर्नित्यो यतिधर्मः सनातनः । साधारणः केवलो वा यथाबलमुपास्यते ।।"},
{"c": "12.262", "n": "30", "i": 59204, "v": "गच्छतो गच्छतः क्षेमं दुर्बलोऽत्रावसीदति । ब्रह्मणः पदमन्विच्छन्संसारान्मुच्यते शुचिः ।।"},
{"c": "12.262", "t": "स्यूमरश्मिरुवाच ।"},
{"c": "12.262", "n": "31", "i": 59205, "v": "ये भुञ्जते ये ददते यजन्तेऽधीयते च ये । मात्राभिर्धर्मलब्धाभिर्ये वा त्यागं समाश्रिताः ।।"},
{"c": "12.262", "n": "32", "i": 59206, "v": "एतेषां प्रेत्यभावे तु कतमः स्वर्गजित्तमः । एतदाचक्ष्व मे ब्रह्मन्यथातथ्येन पृच्छतः ।।"},
{"c": "12.262", "t": "कपिल उवाच ।"},
{"c": "12.262", "n": "33", "i": 59207, "v": "परिग्रहाः शुभाः सर्वे गुणतोऽभ्युदयाश्च ये । न तु त्यागसुखं प्राप्ता एतत्त्वमपि पश्यसि ।।"},
{"c": "12.262", "t": "स्यूमरश्मिरुवाच ।"},
{"c": "12.262", "n": "34", "i": 59208, "v": "भवन्तो ज्ञाननिष्ठा वै गृहस्थाः कर्मनिश्चयाः । आश्रमाणां च सर्वेषां निष्ठायामैक्यमुच्यते ।।"},
{"c": "12.262", "n": "35", "i": 59209, "v": "एकत्वे च पृथक्त्वे च विशेषो नान्य उच्यते । तद्यथावद्यथान्यायं भगवान्प्रब्रवीतु मे ।।"},
{"c": "12.262", "t": "कपिल उवाच ।"},
{"c": "12.262", "n": "36", "i": 59210, "v": "शरीरपक्तिः कर्माणि ज्ञानं तु परमा गतिः । पक्वे कषाये वमनै रसज्ञाने न तिष्ठति ।।"},
{"c": "12.262", "n": "37", "i": 59211, "v": "आनृशंस्यं क्षमा शान्तिरहिंसा सत्यमार्जवम् । अद्रोहो नाभिमानश्च ह्रीस्तितिक्षा शमस्तथा ।।"},
{"c": "12.262", "n": "38", "i": 59212, "v": "पन्थानो ब्रह्मणस्त्वेते एतैः प्राप्नोति यत्परम् । तद्विद्वाननुबुध्येत मनसा कर्मनिश्चयम् ।।"},
{"c": "12.262", "n": "39", "i": 59213, "v": "यां विप्राः सर्वतः शान्ता विशुद्धा ज्ञाननिश्चयाः । गतिं गच्छन्ति संतुष्टास्तामाहुः परमां गतिम् ।।"},
{"c": "12.262", "n": "40", "i": 59214, "v": "वेदांश्च वेदितव्यं च विदित्वा च यथास्थिति । एवं वेदविदित्याहुरतोऽन्यो वातरेटकः ।।"},
{"c": "12.262", "n": "41", "i": 59215, "v": "सर्वं विदुर्वेदविदो वेदे सर्वं प्रतिष्ठितम् । वेदे हि निष्ठा सर्वस्य यद्यदस्ति च नास्ति च ।।"},
{"c": "12.262", "n": "42", "i": 59216, "v": "एषैव निष्ठा सर्वस्य यद्यदस्ति च नास्ति च । एतदन्तं च मध्यं च सच्चासच्च विजानतः ।।"},
{"c": "12.262", "n": "43", "i": 59217, "v": "समस्तत्याग इत्येव शम इत्येव निष्ठितः । संतोष इत्यत्र शुभमपवर्गे प्रतिष्ठितम् ।।"},
{"c": "12.262", "n": "44", "i": 59218, "v": "ऋतं सत्यं विदितं वेदितव्यं; सर्वस्यात्मा जङ्गमं स्थावरं च । सर्वं सुखं यच्छिवमुत्तमं च; ब्रह्माव्यक्तं प्रभवश्चाव्ययश्च ।।"},
{"c": "12.262", "n": "45", "i": 59219, "v": "तेजः क्षमा शान्तिरनामयं शुभं; तथाविधं व्योम सनातनं ध्रुवम् । एतैः शब्दैर्गम्यते बुद्धिनेत्रै;स्तस्मै नमो ब्रह्मणे ब्राह्मणाय ।।"},
{"c": "12.263", "t": "युधिष्ठिर उवाच ।"},
{"c": "12.263", "n": "1", "i": 59220, "v": "धर्ममर्थं च कामं च वेदाः शंसन्ति भारत । कस्य लाभो विशिष्टोऽत्र तन्मे ब्रूहि पितामह ।।"},
{"c": "12.263", "t": "भीष्म उवाच ।"},
{"c": "12.263", "n": "2", "i": 59221, "v": "अत्र ते वर्तयिष्यामि इतिहासं पुरातनम् । कुण्डधारेण यत्प्रीत्या भक्तायोपकृतं पुरा ।।"},
{"c": "12.263", "n": "3", "i": 59222, "v": "अधनो ब्राह्मणः कश्चित्कामाद्धर्ममवैक्षत । यज्ञार्थं स ततोऽर्थार्थी तपोऽतप्यत दारुणम् ।।"},
{"c": "12.263", "n": "4", "i": 59223, "v": "स निश्चयमथो कृत्वा पूजयामास देवताः । भक्त्या न चैवाध्यगच्छद्धनं संपूज्य देवताः ।।"},
{"c": "12.263", "n": "5", "i": 59224, "v": "ततश्चिन्तां पुनः प्राप्तः कतमद्दैवतं नु तत् । यन्मे द्रुतं प्रसीदेत मानुषैरजडीकृतम् ।।"},
{"c": "12.263", "n": "6", "i": 59225, "v": "अथ सौम्येन वपुषा देवानुचरमन्तिके । प्रत्यपश्यज्जलधरं कुण्डधारमवस्थितम् ।।"},
{"c": "12.263", "n": "7", "i": 59226, "v": "दृष्ट्वैव तं महात्मानं तस्य भक्तिरजायत । अयं मे धास्यति श्रेयो वपुरेतद्धि तादृशम् ।।"},
{"c": "12.263", "n": "8", "i": 59227, "v": "संनिकृष्टश्च देवस्य न चान्यैर्मानुषैर्वृतः । एष मे दास्यति धनं प्रभूतं शीघ्रमेव च ।।"},
{"c": "12.263", "n": "9", "i": 59228, "v": "ततो धूपैश्च गन्धैश्च माल्यैरुच्चावचैरपि । बलिभिर्विविधैश्चापि पूजयामास तं द्विजः ।।"},
{"c": "12.263", "n": "10", "i": 59229, "v": "ततः स्वल्पेन कालेन तुष्टो जलधरस्तदा । तस्योपकारे नियतामिमां वाचमुवाच ह ।।"},
{"c": "12.263", "n": "11", "i": 59230, "v": "ब्रह्मघ्ने च सुरापे च चोरे भग्नव्रते तथा । निष्कृतिर्विहिता सद्भिः कृतघ्ने नास्ति निष्कृतिः ।।"},
{"c": "12.263", "n": "12", "i": 59231, "v": "आशायास्तनयोऽधर्मः क्रोधोऽसूयासुतः स्मृतः । पुत्रो लोभो निकृत्यास्तु कृतघ्नो नार्हति प्रजाम् ।।"},
{"c": "12.263", "n": "13", "i": 59232, "v": "ततः स ब्राह्मणः स्वप्ने कुण्डधारस्य तेजसा । अपश्यत्सर्वभूतानि कुशेषु शयितस्तदा ।।"},
{"c": "12.263", "n": "14", "i": 59233, "v": "शमेन तपसा चैव भक्त्या च निरुपस्कृतः । शुद्धात्मा ब्राह्मणो रात्रौ निदर्शनमपश्यत ।।"},
{"c": "12.263", "n": "15", "i": 59234, "v": "मणिभद्रं स तत्रस्थं देवतानां महाद्युतिम् । अपश्यत महात्मानं व्यादिशन्तं युधिष्ठिर ।।"},
{"c": "12.263", "n": "16", "i": 59235, "v": "तत्र देवाः प्रयच्छन्ति राज्यानि च धनानि च । शुभैः कर्मभिरारब्धाः प्रच्छिदन्त्यशुभेषु च ।।"},
{"c": "12.263", "n": "17", "i": 59236, "v": "पश्यतामथ यक्षाणां कुण्डधारो महाद्युतिः । निष्पत्य पतितो भूमौ देवानां भरतर्षभ ।।"},
{"c": "12.263", "n": "18", "i": 59237, "v": "ततस्तु देववचनान्मणिभद्रो महायशाः । उवाच पतितं भूमौ कुण्डधार किमिष्यते ।।"},
{"c": "12.263", "t": "कुण्डधार उवाच ।"},
{"c": "12.263", "n": "19", "i": 59238, "v": "यदि प्रसन्ना देवा मे भक्तोऽयं ब्राह्मणो मम । अस्यानुग्रहमिच्छामि कृतं किंचित्सुखोदयम् ।।"},
{"c": "12.263", "t": "भीष्म उवाच ।"},
{"c": "12.263", "n": "20", "i": 59239, "v": "ततस्तं मणिभद्रस्तु पुनर्वचनमब्रवीत् । देवानामेव वचनात्कुण्डधारं महाद्युतिम् ।।"},
{"c": "12.263", "n": "21", "i": 59240, "v": "उत्तिष्ठोत्तिष्ठ भद्रं ते कृतकार्यः सुखी भव । यावद्धनं प्रार्थयते ब्राह्मणोऽयं सखा तव । देवानां शासनात्तावदसंख्येयं ददाम्यहम् ।।"},
{"c": "12.263", "n": "22", "i": 59241, "v": "विचार्य कुण्डधारस्तु मानुष्यं चलमध्रुवम् । तपसे मतिमाधत्त ब्राह्मणस्य यशस्विनः ।।"},
{"c": "12.263", "t": "कुण्डधार उवाच ।"},
{"c": "12.263", "n": "23", "i": 59242, "v": "नाहं धनानि याचामि ब्राह्मणाय धनप्रद । अन्यमेवाहमिच्छामि भक्तायानुग्रहं कृतम् ।।"},
{"c": "12.263", "n": "24", "i": 59243, "v": "पृथिवीं रत्नपूर्णां वा महद्वा धनसंचयम् । भक्ताय नाहमिच्छामि भवेदेष तु धार्मिकः ।।"},
{"c": "12.263", "n": "25", "i": 59244, "v": "धर्मेऽस्य रमतां बुद्धिर्धर्मं चैवोपजीवतु । धर्मप्रधानो भवतु ममैषोऽनुग्रहो मतः ।।"},
{"c": "12.263", "t": "मणिभद्र उवाच ।"},
{"c": "12.263", "n": "26", "i": 59245, "v": "यदा धर्मफलं राज्यं सुखानि विविधानि च । फलान्येवायमश्नातु कायक्लेशविवर्जितः ।।"},
{"c": "12.263", "t": "भीष्म उवाच ।"},
{"c": "12.263", "n": "27", "i": 59246, "v": "ततस्तदेव बहुशः कुण्डधारो महायशाः । अभ्यासमकरोद्धर्मे ततस्तुष्टास्य देवताः ।।"},
{"c": "12.263", "t": "मणिभद्र उवाच ।"},
{"c": "12.263", "n": "28", "i": 59247, "v": "प्रीतास्ते देवताः सर्वा द्विजस्यास्य तथैव च । भविष्यत्येष धर्मात्मा धर्मे चाधास्यते मतिः ।।"},
{"c": "12.263", "t": "भीष्म उवाच ।"},
{"c": "12.263", "n": "29", "i": 59248, "v": "ततः प्रीतो जलधरः कृतकार्यो युधिष्ठिर । ईप्सितं मनसो लब्ध्वा वरमन्यैः सुदुर्लभम् ।।"},
{"c": "12.263", "n": "30", "i": 59249, "v": "ततोऽपश्यत चीराणि सूक्ष्माणि द्विजसत्तमः । पार्श्वतोऽभ्यागतो न्यस्तान्यथ निर्वेदमागतः ।।"},
{"c": "12.263", "t": "ब्राह्मण उवाच ।"},
{"c": "12.263", "n": "31", "i": 59250, "v": "अयं न सुकृतं वेत्ति को न्वन्यो वेत्स्यते कृतम् । गच्छामि वनमेवाहं वरं धर्मेण जीवितुम् ।।"},
{"c": "12.263", "t": "भीष्म उवाच ।"},
{"c": "12.263", "n": "32", "i": 59251, "v": "निर्वेदाद्देवतानां च प्रसादात्स द्विजोत्तमः । वनं प्रविश्य सुमहत्तप आरब्धवांस्तदा ।।"},
{"c": "12.263", "n": "33", "i": 59252, "v": "देवतातिथिशेषेण फलमूलाशनो द्विजः । धर्मे चापि महाराज रतिरस्याभ्यजायत ।।"},
{"c": "12.263", "n": "34", "i": 59253, "v": "त्यक्त्वा मूलफलं सर्वं पर्णाहारोऽभवद्द्विजः । पर्णं त्यक्त्वा जलाहारस्तदासीद्द्विजसत्तमः ।।"},
{"c": "12.263", "n": "35", "i": 59254, "v": "वायुभक्षस्ततः पश्चाद्बहून्वर्षगणानभूत् । न चास्य क्षीयते प्राणस्तदद्भुतमिवाभवत् ।।"},
{"c": "12.263", "n": "36", "i": 59255, "v": "धर्मे च श्रद्दधानस्य तपस्युग्रे च वर्ततः । कालेन महता तस्य दिव्या दृष्टिरजायत ।।"},
{"c": "12.263", "n": "37", "i": 59256, "v": "तस्य बुद्धिः प्रादुरासीद्यदि दद्यां महद्धनम् । तुष्टः कस्मैचिदेवाहं न मिथ्या वाग्भवेन्मम ।।"},
{"c": "12.263", "n": "38", "i": 59257, "v": "ततः प्रहृष्टवदनो भूय आरब्धवांस्तपः । भूयश्चाचिन्तयत्सिद्धो यत्परं सोऽभ्यपद्यत ।।"},
{"c": "12.263", "n": "39", "i": 59258, "v": "यदि दद्यामहं राज्यं तुष्टो वै यस्य कस्यचित् । स भवेदचिराद्राजा न मिथ्या वाग्भवेन्मम ।।"},
{"c": "12.263", "n": "40", "i": 59259, "v": "तस्य साक्षात्कुण्डधारो दर्शयामास भारत । ब्राह्मणस्य तपोयोगात्सौहृदेनाभिचोदितः ।।"},
{"c": "12.263", "n": "41", "i": 59260, "v": "समागम्य स तेनाथ पूजां चक्रे यथाविधि । ब्राह्मणः कुण्डधारस्य विस्मितश्चाभवन्नृप ।।"},
{"c": "12.263", "n": "42", "i": 59261, "v": "ततोऽब्रवीत्कुण्डधारो दिव्यं ते चक्षुरुत्तमम् । पश्य राज्ञां गतिं विप्र लोकांश्चावेक्ष चक्षुषा ।।"},
{"c": "12.263", "n": "43", "i": 59262, "v": "ततो राज्ञां सहस्राणि मग्नानि निरये तदा । दूरादपश्यद्विप्रः स दिव्ययुक्तेन चक्षुषा ।।"},
{"c": "12.263", "t": "कुण्डधार उवाच ।"},
{"c": "12.263", "n": "44", "i": 59263, "v": "मां पूजयित्वा भावेन यदि त्वं दुःखमाप्नुयाः । कृतं मया भवेत्किं ते कश्च तेऽनुग्रहो भवेत् ।।"},
{"c": "12.263", "n": "45", "i": 59264, "v": "पश्य पश्य च भूयस्त्वं कामानिच्छेत्कथं नरः । स्वर्गद्वारं हि संरुद्धं मानुषेषु विशेषतः ।।"},
{"c": "12.263", "t": "भीष्म उवाच ।"},
{"c": "12.263", "n": "46", "i": 59265, "v": "ततोऽपश्यत्स कामं च क्रोधं लोभं भयं मदम् । निद्रां तन्द्रीं तथालस्यमावृत्य पुरुषान्स्थितान् ।।"},
{"c": "12.263", "t": "कुण्डधार उवाच ।"},
{"c": "12.263", "n": "47", "i": 59266, "v": "एतैर्लोकाः सुसंरुद्धा देवानां मानुषाद्भयम् । तथैव देववचनाद्विघ्नं कुर्वन्ति सर्वशः ।।"},
{"c": "12.263", "n": "48", "i": 59267, "v": "न देवैरननुज्ञातः कश्चिद्भवति धार्मिकः । एष शक्तोऽसि तपसा राज्यं दातुं धनानि च ।।"},
{"c": "12.263", "t": "भीष्म उवाच ।"},
{"c": "12.263", "n": "49", "i": 59268, "v": "ततः पपात शिरसा ब्राह्मणस्तोयधारिणे । उवाच चैनं धर्मात्मा महान्मेऽनुग्रहः कृतः ।।"},
{"c": "12.263", "n": "50", "i": 59269, "v": "कामलोभानुबन्धेन पुरा ते यदसूयितम् । मया स्नेहमविज्ञाय तत्र मे क्षन्तुमर्हसि ।।"},
{"c": "12.263", "n": "51", "i": 59270, "v": "क्षान्तमेव मयेत्युक्त्वा कुण्डधारो द्विजर्षभम् । संपरिष्वज्य बाहुभ्यां तत्रैवान्तरधीयत ।।"},
{"c": "12.263", "n": "52", "i": 59271, "v": "ततः सर्वानिमाँल्लोकान्ब्राह्मणोऽनुचचार ह । कुण्डधारप्रसादेन तपसा योजितः पुरा ।।"},
{"c": "12.263", "n": "53", "i": 59272, "v": "विहायसा च गमनं तथा संकल्पितार्थता । धर्माच्छक्त्या तथा योगाद्या चैव परमा गतिः ।।"},
{"c": "12.263", "n": "54", "i": 59273, "v": "देवता ब्राह्मणाः सन्तो यक्षा मानुषचारणाः । धार्मिकान्पूजयन्तीह न धनाढ्यान्न कामिनः ।।"},
{"c": "12.263", "n": "55", "i": 59274, "v": "सुप्रसन्ना हि ते देवा यत्ते धर्मे रता मतिः । धने सुखकला काचिद्धर्मे तु परमं सुखम् ।।"},
{"c": "12.264", "t": "युधिष्ठिर उवाच ।"},
{"c": "12.264", "n": "1", "i": 59275, "v": "बहूनां यज्ञतपसामेकार्थानां पितामह । धर्मार्थं न सुखार्थार्थं कथं यज्ञः समाहितः ।।"},
{"c": "12.264", "t": "भीष्म उवाच ।"},
{"c": "12.264", "n": "2", "i": 59276, "v": "अत्र ते वर्तयिष्यामि नारदेनानुकीर्तितम् । उञ्छवृत्तेः पुरावृत्तं यज्ञार्थे ब्राह्मणस्य ह ।।"},
{"c": "12.264", "n": "3", "i": 59277, "v": "राष्ट्रे धर्मोत्तरे श्रेष्ठे विदर्भेष्वभवद्द्विजः । उञ्छवृत्तिरृषिः कश्चिद्यज्ञे यज्ञं समादधे ।।"},
{"c": "12.264", "n": "4", "i": 59278, "v": "श्यामाकमशनं तत्र सूर्यपत्नी सुवर्चला । तिक्तं च विरसं शाकं तपसा स्वादुतां गतम् ।।"},
{"c": "12.264", "n": "5", "i": 59279, "v": "उपगम्य वने पृथ्वीं सर्वभूतविहिंसया । अपि मूलफलैरिज्यो यज्ञः स्वर्ग्यः परंतप ।।"},
{"c": "12.264", "n": "6", "i": 59280, "v": "तस्य भार्या व्रतकृशा शुचिः पुष्करचारिणी । यज्ञपत्नीत्वमानीता सत्येनानुविधीयते । सा तु शापपरित्रस्ता न स्वभावानुवर्तिनी ।।"},
{"c": "12.264", "n": "7", "i": 59281, "v": "मयूरजीर्णपर्णानां वस्त्रं तस्याश्च पर्णिनाम् । अकामायाः कृतं तत्र यज्ञे होत्रानुमार्गतः ।।"},
{"c": "12.264", "n": "8", "i": 59282, "v": "शुक्रस्य पुनराजातिरपध्यानादधर्मवित् । तस्मिन्वने समीपस्थो मृगोऽभूत्सहचारिकः । वचोभिरब्रवीत्सत्यं त्वया दुष्कृतकं कृतम् ।।"},
{"c": "12.264", "n": "9", "i": 59283, "v": "यदि मन्त्राङ्गहीनोऽयं यज्ञो भवति वैकृतः । मां भोः प्रक्षिप होत्रे त्वं गच्छ स्वर्गमतन्द्रितः ।।"},
{"c": "12.264", "n": "10", "i": 59284, "v": "ततस्तु यज्ञे सावित्री साक्षात्तं संन्यमन्त्रयत् । निमन्त्रयन्ती प्रत्युक्ता न हन्यां सहवासिनम् ।।"},
{"c": "12.264", "n": "11", "i": 59285, "v": "एवमुक्ता निवृत्ता सा प्रविष्टा यज्ञपावकम् । किं नु दुश्चरितं यज्ञे दिदृक्षुः सा रसातलम् ।।"},
{"c": "12.264", "n": "12", "i": 59286, "v": "सा तु बद्धाञ्जलिं सत्यमयाचद्धरिणं पुनः । सत्येन संपरिष्वज्य संदिष्टो गम्यतामिति ।।"},
{"c": "12.264", "n": "13", "i": 59287, "v": "ततः स हरिणो गत्वा पदान्यष्टौ न्यवर्तत । साधु हिंसय मां सत्य हतो यास्यामि सद्गतिम् ।।"},
{"c": "12.264", "n": "14", "i": 59288, "v": "पश्य ह्यप्सरसो दिव्या मया दत्तेन चक्षुषा । विमानानि विचित्राणि गन्धर्वाणां महात्मनाम् ।।"},
{"c": "12.264", "n": "15", "i": 59289, "v": "ततः सुरुचिरं दृष्ट्वा स्पृहालग्नेन चक्षुषा । मृगमालोक्य हिंसायां स्वर्गवासं समर्थयत् ।।"},
{"c": "12.264", "n": "16", "i": 59290, "v": "स तु धर्मो मृगो भूत्वा बहुवर्षोषितो वने । तस्य निष्कृतिमाधत्त न ह्यसौ यज्ञसंविधिः ।।"},
{"c": "12.264", "n": "17", "i": 59291, "v": "तस्य तेन तु भावेन मृगहिंसात्मनस्तदा । तपो महत्समुच्छिन्नं तस्माद्धिंसा न यज्ञिया ।।"},
{"c": "12.264", "n": "18", "i": 59292, "v": "ततस्तं भगवान्धर्मो यज्ञं याजयत स्वयम् । समाधानं च भार्याया लेभे स तपसा परम् ।।"},
{"c": "12.264", "n": "19", "i": 59293, "v": "अहिंसा सकलो धर्मो हिंसा यज्ञेऽसमाहिता । सत्यं तेऽहं प्रवक्ष्यामि यो धर्मः सत्यवादिनाम् ।।"},
{"c": "12.265", "t": "युधिष्ठिर उवाच ।"},
{"c": "12.265", "n": "1", "i": 59294, "v": "कथं भवति पापात्मा कथं धर्मं करोति वा । केन निर्वेदमादत्ते मोक्षं वा केन गच्छति ।।"},
{"c": "12.265", "t": "भीष्म उवाच ।"},
{"c": "12.265", "n": "2", "i": 59295, "v": "विदिताः सर्वधर्मास्ते स्थित्यर्थमनुपृच्छसि । शृणु मोक्षं सनिर्वेदं पापं धर्मं च मूलतः ।।"},
{"c": "12.265", "n": "3", "i": 59296, "v": "विज्ञानार्थं हि पञ्चानामिच्छा पूर्वं प्रवर्तते । प्राप्य ताञ्जायते कामो द्वेषो वा भरतर्षभ ।।"},
{"c": "12.265", "n": "4", "i": 59297, "v": "ततस्तदर्थं यतते कर्म चारभते पुनः । इष्टानां रूपगन्धानामभ्यासं च चिकीर्षति ।।"},
{"c": "12.265", "n": "5", "i": 59298, "v": "ततो रागः प्रभवति द्वेषश्च तदनन्तरम् । ततो लोभः प्रभवति मोहश्च तदनन्तरम् ।।"},
{"c": "12.265", "n": "6", "i": 59299, "v": "लोभमोहाभिभूतस्य रागद्वेषान्वितस्य च । न धर्मे जायते बुद्धिर्व्याजाद्धर्मं करोति च ।।"},
{"c": "12.265", "n": "7", "i": 59300, "v": "व्याजेन चरतो धर्ममर्थव्याजोऽपि रोचते । व्याजेन सिध्यमानेषु धनेषु कुरुनन्दन ।।"},
{"c": "12.265", "n": "8", "i": 59301, "v": "तत्रैव कुरुते बुद्धिं ततः पापं चिकीर्षति । सुहृद्भिर्वार्यमाणोऽपि पण्डितैश्चापि भारत ।।"},
{"c": "12.265", "n": "9", "i": 59302, "v": "उत्तरं न्यायसंबद्धं ब्रवीति विधियोजितम् । अधर्मस्त्रिविधस्तस्य वर्धते रागमोहजः ।।"},
{"c": "12.265", "n": "10", "i": 59303, "v": "पापं चिन्तयते चैव प्रब्रवीति करोति च । तस्याधर्मप्रवृत्तस्य दोषान्पश्यन्ति साधवः ।।"},
{"c": "12.265", "n": "11", "i": 59304, "v": "एकशीलाश्च मित्रत्वं भजन्ते पापकर्मिणः । स नेह सुखमाप्नोति कुत एव परत्र वै ।।"},
{"c": "12.265", "n": "12", "i": 59305, "v": "एवं भवति पापात्मा धर्मात्मानं तु मे शृणु । यथा कुशलधर्मा स कुशलं प्रतिपद्यते ।।"},
{"c": "12.265", "n": "13", "i": 59306, "v": "य एतान्प्रज्ञया दोषान्पूर्वमेवानुपश्यति । कुशलः सुखदुःखानां साधूंश्चाप्युपसेवते ।।"},
{"c": "12.265", "n": "14", "i": 59307, "v": "तस्य साधुसमाचारादभ्यासाच्चैव वर्धते । प्रज्ञा धर्मे च रमते धर्मं चैवोपजीवति ।।"},
{"c": "12.265", "n": "15", "i": 59308, "v": "सोऽथ धर्मादवाप्तेषु धनेषु कुरुते मनः । तस्यैव सिञ्चते मूलं गुणान्पश्यति यत्र वै ।।"},
{"c": "12.265", "n": "16", "i": 59309, "v": "धर्मात्मा भवति ह्येवं मित्रं च लभते शुभम् । स मित्रधनलाभात्तु प्रेत्य चेह च नन्दति ।।"},
{"c": "12.265", "n": "17", "i": 59310, "v": "शब्दे स्पर्शे तथा रूपे रसे गन्धे च भारत । प्रभुत्वं लभते जन्तुर्धर्मस्यैतत्फलं विदुः ।।"},
{"c": "12.265", "n": "18", "i": 59311, "v": "स धर्मस्य फलं लब्ध्वा न तृप्यति युधिष्ठिर । अतृप्यमाणो निर्वेदमादत्ते ज्ञानचक्षुषा ।।"},
{"c": "12.265", "n": "19", "i": 59312, "v": "प्रज्ञाचक्षुर्यदा कामे दोषमेवानुपश्यति । विरज्यते तदा कामान्न च धर्मं विमुञ्चति ।।"},
{"c": "12.265", "n": "20", "i": 59313, "v": "सर्वत्यागे च यतते दृष्ट्वा लोकं क्षयात्मकम् । ततो मोक्षाय यतते नानुपायादुपायतः ।।"},
{"c": "12.265", "n": "21", "i": 59314, "v": "शनैर्निर्वेदमादत्ते पापं कर्म जहाति च । धर्मात्मा चैव भवति मोक्षं च लभते परम् ।।"},
{"c": "12.265", "n": "22", "i": 59315, "v": "एतत्ते कथितं तात यन्मां त्वं परिपृच्छसि । पापं धर्मं तथा मोक्षं निर्वेदं चैव भारत ।।"},
{"c": "12.265", "n": "23", "i": 59316, "v": "तस्माद्धर्मे प्रवर्तेथाः सर्वावस्थं युधिष्ठिर । धर्मे स्थितानां कौन्तेय सिद्धिर्भवति शाश्वती ।।"},
{"c": "12.266", "t": "युधिष्ठिर उवाच ।"},
{"c": "12.266", "n": "1", "i": 59317, "v": "मोक्षः पितामहेनोक्त उपायान्नानुपायतः । तमुपायं यथान्यायं श्रोतुमिच्छामि भारत ।।"},
{"c": "12.266", "t": "भीष्म उवाच ।"},
{"c": "12.266", "n": "2", "i": 59318, "v": "त्वय्येवैतन्महाप्राज्ञ युक्तं निपुणदर्शनम् । यदुपायेन सर्वार्थान्नित्यं मृगयसेऽनघ ।।"},
{"c": "12.266", "n": "3", "i": 59319, "v": "करणे घटस्य या बुद्धिर्घटोत्पत्तौ न सानघ । एवं धर्माभ्युपायेषु नान्यद्धर्मेषु कारणम् ।।"},
{"c": "12.266", "n": "4", "i": 59320, "v": "पूर्वे समुद्रे यः पन्था न स गच्छति पश्चिमम् । एकः पन्था हि मोक्षस्य तन्मे विस्तरतः शृणु ।।"},
{"c": "12.266", "n": "5", "i": 59321, "v": "क्षमया क्रोधमुच्छिन्द्यात्कामं संकल्पवर्जनात् । सत्त्वसंसेवनाद्धीरो निद्रामुच्छेतुमर्हति ।।"},
{"c": "12.266", "n": "6", "i": 59322, "v": "अप्रमादाद्भयं रक्षेच्छ्वासं क्षेत्रज्ञशीलनात् । इच्छां द्वेषं च कामं च धैर्येण विनिवर्तयेत् ।।"},
{"c": "12.266", "n": "7", "i": 59323, "v": "भ्रमं प्रमोहमावर्तमभ्यासाद्विनिवर्तयेत् । निद्रां च प्रतिभां चैव ज्ञानाभ्यासेन तत्त्ववित् ।।"},
{"c": "12.266", "n": "8", "i": 59324, "v": "उपद्रवांस्तथा रोगान्हितजीर्णमिताशनात् । लोभं मोहं च संतोषाद्विषयांस्तत्त्वदर्शनात् ।।"},
{"c": "12.266", "n": "9", "i": 59325, "v": "अनुक्रोशादधर्मं च जयेद्धर्ममुपेक्षया । आयत्या च जयेदाशामर्थं सङ्गविवर्जनात् ।।"},
{"c": "12.266", "n": "10", "i": 59326, "v": "अनित्यत्वेन च स्नेहं क्षुधं योगेन पण्डितः । कारुण्येनात्मनो मानं तृष्णां च परितोषतः ।।"},
{"c": "12.266", "n": "11", "i": 59327, "v": "उत्थानेन जयेत्तन्द्रीं वितर्कं निश्चयाज्जयेत् । मौनेन बहुभाष्यं च शौर्येण च भयं जयेत् ।।"},
{"c": "12.266", "n": "12", "i": 59328, "v": "यच्छेद्वाङ्मनसी बुद्ध्या तां यच्छेज्ज्ञानचक्षुषा । ज्ञानमात्मा महान्यच्छेत्तं यच्छेच्छान्तिरात्मनः ।।"},
{"c": "12.266", "n": "13", "i": 59329, "v": "तदेतदुपशान्तेन बोद्धव्यं शुचिकर्मणा । योगदोषान्समुच्छिद्य पञ्च यान्कवयो विदुः ।।"},
{"c": "12.266", "n": "14", "i": 59330, "v": "कामं क्रोधं च लोभं च भयं स्वप्नं च पञ्चमम् । परित्यज्य निषेवेत तथेमान्योगसाधनान् ।।"},
{"c": "12.266", "n": "15", "i": 59331, "v": "ध्यानमध्ययनं दानं सत्यं ह्रीरार्जवं क्षमा । शौचमाहारतः शुद्धिरिन्द्रियाणां च संयमः ।।"},
{"c": "12.266", "n": "16", "i": 59332, "v": "एतैर्विवर्धते तेजः पाप्मानमपहन्ति च । सिध्यन्ति चास्य संकल्पा विज्ञानं च प्रवर्तते ।।"},
{"c": "12.266", "n": "17", "i": 59333, "v": "धूतपापः स तेजस्वी लघ्वाहारो जितेन्द्रियः । कामक्रोधौ वशे कृत्वा निनीषेद्ब्रह्मणः पदम् ।।"},
{"c": "12.266", "n": "18", "i": 59334, "v": "अमूढत्वमसङ्गित्वं कामक्रोधविवर्जनम् । अदैन्यमनुदीर्णत्वमनुद्वेगो व्यवस्थितिः ।।"},
{"c": "12.266", "n": "19", "i": 59335, "v": "एष मार्गो हि मोक्षस्य प्रसन्नो विमलः शुचिः । तथा वाक्कायमनसां नियमः कामतोऽन्यथा ।।"},
{"c": "12.267", "t": "भीष्म उवाच ।"},
{"c": "12.267", "n": "1", "i": 59336, "v": "अत्रैवोदाहरन्तीममितिहासं पुरातनम् । नारदस्य च संवादं देवलस्यासितस्य च ।।"},
{"c": "12.267", "n": "2", "i": 59337, "v": "आसीनं देवलं वृद्धं बुद्ध्वा बुद्धिमतां वरः । नारदः परिपप्रच्छ भूतानां प्रभवाप्ययम् ।।"},
{"c": "12.267", "n": "3", "i": 59338, "v": "कुतः सृष्टमिदं विश्वं ब्रह्मन्स्थावरजङ्गमम् । प्रलये च कमभ्येति तद्भवान्प्रब्रवीतु मे ।।"},
{"c": "12.267", "t": "असित उवाच ।"},
{"c": "12.267", "n": "4", "i": 59339, "v": "येभ्यः सृजति भूतानि कालो भावप्रचोदितः । महाभूतानि पञ्चेति तान्याहुर्भूतचिन्तकाः ।।"},
{"c": "12.267", "n": "5", "i": 59340, "v": "तेभ्यः सृजति भूतानि काल आत्मप्रचोदितः । एतेभ्यो यः परं ब्रूयादसद्ब्रूयादसंशयम् ।।"},
{"c": "12.267", "n": "6", "i": 59341, "v": "विद्धि नारद पञ्चैताञ्शाश्वतानचलान्ध्रुवान् । महतस्तेजसो राशीन्कालषष्ठान्स्वभावतः ।।"},
{"c": "12.267", "n": "7", "i": 59342, "v": "आपश्चैवान्तरिक्षं च पृथिवी वायुपावकौ । असिद्धिः परमेतेभ्यो भूतेभ्यो मुक्तसंशयम् ।।"},
{"c": "12.267", "n": "8", "i": 59343, "v": "नोपपत्त्या न वा युक्त्या त्वसद्ब्रूयादसंशयम् । वेत्थ तानभिनिर्वृत्तान्षडेते यस्य राशयः ।।"},
{"c": "12.267", "n": "9", "i": 59344, "v": "पञ्चैव तानि कालश्च भावाभावौ च केवलौ । अष्टौ भूतानि भूतानां शाश्वतानि भवाप्ययौ ।।"},
{"c": "12.267", "n": "10", "i": 59345, "v": "अभावाद्भावितेष्वेव तेभ्यश्च प्रभवन्त्यपि । विनष्टोऽपि च तान्येव जन्तुर्भवति पञ्चधा ।।"},
{"c": "12.267", "n": "11", "i": 59346, "v": "तस्य भूमिमयो देहः श्रोत्रमाकाशसंभवम् । सूर्यश्चक्षुरसुर्वायुरद्भ्यस्तु खलु शोणितम् ।।"},
{"c": "12.267", "n": "12", "i": 59347, "v": "चक्षुषी नासिकाकर्णौ त्वग्जिह्वेति च पञ्चमी । इन्द्रियाणीन्द्रियार्थानां ज्ञानानि कवयो विदुः ।।"},
{"c": "12.267", "n": "13", "i": 59348, "v": "दर्शनं श्रवणं घ्राणं स्पर्शनं रसनं तथा । उपपत्त्या गुणान्विद्धि पञ्च पञ्चसु पञ्चधा ।।"},
{"c": "12.267", "n": "14", "i": 59349, "v": "रूपं गन्धो रसः स्पर्शः शब्दश्चैवाथ तद्गुणाः । इन्द्रियैरुपलभ्यन्ते पञ्चधा पञ्च पञ्चभिः ।।"},
{"c": "12.267", "n": "15", "i": 59350, "v": "रूपं गन्धं रसं स्पर्शं शब्दं चैतांस्तु तद्गुणान् । इन्द्रियाणि न बुध्यन्ते क्षेत्रज्ञस्तैस्तु बुध्यते ।।"},
{"c": "12.267", "n": "16", "i": 59351, "v": "चित्तमिन्द्रियसंघातात्परं तस्मात्परं मनः । मनसस्तु परा बुद्धिः क्षेत्रज्ञो बुद्धितः परः ।।"},
{"c": "12.267", "n": "17", "i": 59352, "v": "पूर्वं चेतयते जन्तुरिन्द्रियैर्विषयान्पृथक् । विचार्य मनसा पश्चादथ बुद्ध्या व्यवस्यति । इन्द्रियैरुपलब्धार्थान्सर्वान्यस्त्वध्यवस्यति ।।"},
{"c": "12.267", "n": "18", "i": 59353, "v": "चित्तमिन्द्रियसंघातं मनो बुद्धिं तथाष्टमीम् । अष्टौ ज्ञानेन्द्रियाण्याहुरेतान्यध्यात्मचिन्तकाः ।।"},
{"c": "12.267", "n": "19", "i": 59354, "v": "पाणिपादं च पायुश्च मेहनं पञ्चमं मुखम् । इति संशब्द्यमानानि शृणु कर्मेन्द्रियाण्यपि ।।"},
{"c": "12.267", "n": "20", "i": 59355, "v": "जल्पनाभ्यवहारार्थं मुखमिन्द्रियमुच्यते । गमनेन्द्रियं तथा पादौ कर्मणः करणे करौ ।।"},
{"c": "12.267", "n": "21", "i": 59356, "v": "पायूपस्थौ विसर्गार्थमिन्द्रिये तुल्यकर्मणी । विसर्गे च पुरीषस्य विसर्गे चाभिकामिके ।।"},
{"c": "12.267", "n": "22", "i": 59357, "v": "बलं षष्ठं षडेतानि वाचा सम्यग्यथागमम् । ज्ञानचेष्टेन्द्रियगुणाः सर्वे संशब्दिता मया ।।"},
{"c": "12.267", "n": "23", "i": 59358, "v": "इन्द्रियाणां स्वकर्मभ्यः श्रमादुपरमो यदा । भवतीन्द्रियसंन्यासादथ स्वपिति वै नरः ।।"},
{"c": "12.267", "n": "24", "i": 59359, "v": "इन्द्रियाणां व्युपरमे मनोऽनुपरतं यदि । सेवते विषयानेव तद्विद्यात्स्वप्नदर्शनम् ।।"},
{"c": "12.267", "n": "25", "i": 59360, "v": "सात्त्विकाश्चैव ये भावास्तथा राजसतामसाः । कर्मयुक्तान्प्रशंसन्ति सात्त्विकानितरांस्तथा ।।"},
{"c": "12.267", "n": "26", "i": 59361, "v": "आनन्दः कर्मणां सिद्धिः प्रतिपत्तिः परा गतिः । सात्त्विकस्य निमित्तानि भावान्संश्रयते स्मृतिः ।।"},
{"c": "12.267", "n": "27", "i": 59362, "v": "जन्तुष्वेकतमेष्वेवं भावा ये विधिमास्थिताः । भावयोरीप्सितं नित्यं प्रत्यक्षगमनं द्वयोः ।।"},
{"c": "12.267", "n": "28", "i": 59363, "v": "इन्द्रियाणि च भावाश्च गुणाः सप्तदश स्मृताः । तेषामष्टादशो देही यः शरीरे स शाश्वतः ।।"},
{"c": "12.267", "n": "29", "i": 59364, "v": "अथ वा सशरीरास्ते गुणाः सर्वे शरीरिणाम् । संश्रितास्तद्वियोगे हि सशरीरा न सन्ति ते ।।"},
{"c": "12.267", "n": "30", "i": 59365, "v": "अथ वा संनिपातोऽयं शरीरं पाञ्चभौतिकम् । एकश्च दश चाष्टौ च गुणाः सह शरीरिणाम् । ऊष्मणा सह विंशो वा संघातः पाञ्चभौतिकः ।।"},
{"c": "12.267", "n": "31", "i": 59366, "v": "महान्संधारयत्येतच्छरीरं वायुना सह । तस्यास्य भावयुक्तस्य निमित्तं देहभेदने ।।"},
{"c": "12.267", "n": "32", "i": 59367, "v": "यथैवोत्पद्यते किंचित्पञ्चत्वं गच्छते तथा । पुण्यपापविनाशान्ते पुण्यपापसमीरितम् । देहं विशति कालेन ततोऽयं कर्मसंभवम् ।।"},
{"c": "12.267", "n": "33", "i": 59368, "v": "हित्वा हित्वा ह्ययं प्रैति देहाद्देहं कृताश्रयः । कालसंचोदितः क्षेत्री विशीर्णाद्वा गृहाद्गृहम् ।।"},
{"c": "12.267", "n": "34", "i": 59369, "v": "तत्र नैवानुतप्यन्ते प्राज्ञा निश्चितनिश्चयाः । कृपणास्त्वनुतप्यन्ते जनाः संबन्धिमानिनः ।।"},
{"c": "12.267", "n": "35", "i": 59370, "v": "न ह्ययं कस्यचित्कश्चिन्नास्य कश्चन विद्यते । भवत्येको ह्ययं नित्यं शरीरे सुखदुःखभाक् ।।"},
{"c": "12.267", "n": "36", "i": 59371, "v": "नैव संजायते जन्तुर्न च जातु विपद्यते । याति देहमयं भुक्त्वा कदाचित्परमां गतिम् ।।"},
{"c": "12.267", "n": "37", "i": 59372, "v": "पुण्यपापमयं देहं क्षपयन्कर्मसंचयात् । क्षीणदेहः पुनर्देही ब्रह्मत्वमुपगच्छति ।।"},
{"c": "12.267", "n": "38", "i": 59373, "v": "पुण्यपापक्षयार्थं च सांख्यं ज्ञानं विधीयते । तत्क्षये ह्यस्य पश्यन्ति ब्रह्मभावे परां गतिम् ।।"},
{"c": "12.268", "t": "युधिष्ठिर उवाच ।"},
{"c": "12.268", "n": "1", "i": 59374, "v": "भ्रातरः पितरः पुत्रा ज्ञातयः सुहृदस्तथा । अर्थहेतोर्हताः क्रूरैरस्माभिः पापबुद्धिभिः ।।"},
{"c": "12.268", "n": "2", "i": 59375, "v": "येयमर्थोद्भवा तृष्णा कथमेतां पितामह । निवर्तयेम पापं हि तृष्णया कारिता वयम् ।।"},
{"c": "12.268", "t": "भीष्म उवाच ।"},
{"c": "12.268", "n": "3", "i": 59376, "v": "अत्राप्युदाहरन्तीममितिहासं पुरातनम् । गीतं विदेहराजेन माण्डव्यायानुपृच्छते ।।"},
{"c": "12.268", "n": "4", "i": 59377, "v": "सुसुखं बत जीवामि यस्य मे नास्ति किंचन । मिथिलायां प्रदीप्तायां न मे दह्यति किंचन ।।"},
{"c": "12.268", "n": "5", "i": 59378, "v": "अर्थाः खलु समृद्धा हि बाढं दुःखं विजानताम् । असमृद्धास्त्वपि सदा मोहयन्त्यविचक्षणान् ।।"},
{"c": "12.268", "n": "6", "i": 59379, "v": "यच्च कामसुखं लोके यच्च दिव्यं महत्सुखम् । तृष्णाक्षयसुखस्यैते नार्हतः षोडशीं कलाम् ।।"},
{"c": "12.268", "n": "7", "i": 59380, "v": "यथैव शृङ्गं गोः काले वर्धमानस्य वर्धते । तथैव तृष्णा वित्तेन वर्धमानेन वर्धते ।।"},
{"c": "12.268", "n": "8", "i": 59381, "v": "किंचिदेव ममत्वेन यदा भवति कल्पितम् । तदेव परितापाय नाशे संपद्यते पुनः ।।"},
{"c": "12.268", "n": "9", "i": 59382, "v": "न कामाननुरुध्येत दुःखं कामेषु वै रतिः । प्राप्यार्थमुपयुञ्जीत धर्मे कामं विवर्जयेत् ।।"},
{"c": "12.268", "n": "10", "i": 59383, "v": "विद्वान्सर्वेषु भूतेषु व्याघ्रमांसोपमो भवेत् । कृतकृत्यो विशुद्धात्मा सर्वं त्यजति वै सह ।।"},
{"c": "12.268", "n": "11", "i": 59384, "v": "उभे सत्यानृते त्यक्त्वा शोकानन्दौ प्रियाप्रिये । भयाभये च संत्यज्य संप्रशान्तो निरामयः ।।"},
{"c": "12.268", "n": "12", "i": 59385, "v": "या दुस्त्यजा दुर्मतिभिर्या न जीर्यति जीर्यतः । योऽसौ प्राणान्तिको रोगस्तां तृष्णां त्यजतः सुखम् ।।"},
{"c": "12.268", "n": "13", "i": 59386, "v": "चारित्रमात्मनः पश्यंश्चन्द्रशुद्धमनामयम् । धर्मात्मा लभते कीर्तिं प्रेत्य चेह यथासुखम् ।।"},
{"c": "12.268", "n": "14", "i": 59387, "v": "राज्ञस्तद्वचनं श्रुत्वा प्रीतिमानभवद्द्विजः । पूजयित्वा च तद्वाक्यं माण्डव्यो मोक्षमाश्रितः ।।"},
{"c": "12.269", "t": "युधिष्ठिर उवाच ।"},
{"c": "12.269", "n": "1", "i": 59388, "v": "किंशीलः किंसमाचारः किंविद्यः किंपरायणः । प्राप्नोति ब्रह्मणः स्थानं यत्परं प्रकृतेर्ध्रुवम् ।।"},
{"c": "12.269", "t": "भीष्म उवाच ।"},
{"c": "12.269", "n": "2", "i": 59389, "v": "मोक्षधर्मेषु निरतो लघ्वाहारो जितेन्द्रियः । प्राप्नोति परमं स्थानं यत्परं प्रकृतेर्ध्रुवम् ।।"},
{"c": "12.269", "n": "3", "i": 59390, "v": "स्वगृहादभिनिःसृत्य लाभालाभे समो मुनिः । समुपोढेषु कामेषु निरपेक्षः परिव्रजेत् ।।"},
{"c": "12.269", "n": "4", "i": 59391, "v": "न चक्षुषा न मनसा न वाचा दूषयेदपि । न प्रत्यक्षं परोक्षं वा दूषणं व्याहरेत्क्वचित् ।।"},
{"c": "12.269", "n": "5", "i": 59392, "v": "न हिंस्यात्सर्वभूतानि मैत्रायणगतिश्चरेत् । नेदं जीवितमासाद्य वैरं कुर्वीत केनचित् ।।"},
{"c": "12.269", "n": "6", "i": 59393, "v": "अतिवादांस्तितिक्षेत नाभिमन्येत्कथंचन । क्रोध्यमानः प्रियं ब्रूयादाक्रुष्टः कुशलं वदेत् ।।"},
{"c": "12.269", "n": "7", "i": 59394, "v": "प्रदक्षिणं प्रसव्यं च ग्राममध्ये न चाचरेत् । भैक्षचर्यामनापन्नो न गच्छेत्पूर्वकेतितः ।।"},
{"c": "12.269", "n": "8", "i": 59395, "v": "अवकीर्णः सुगुप्तश्च न वाचा ह्यप्रियं वदेत् । मृदुः स्यादप्रतिक्रूरो विस्रब्धः स्यादरोषणः ।।"},
{"c": "12.269", "n": "9", "i": 59396, "v": "विधूमे न्यस्तमुसले व्यङ्गारे भुक्तवज्जने । अतीते पात्रसंचारे भिक्षां लिप्सेत वै मुनिः ।।"},
{"c": "12.269", "n": "10", "i": 59397, "v": "अनुयात्रिकमर्थस्य मात्रालाभेष्वनादृतः । अलाभे न विहन्येत लाभश्चैनं न हर्षयेत् ।।"},
{"c": "12.269", "n": "11", "i": 59398, "v": "लाभं साधारणं नेच्छेन्न भुञ्जीताभिपूजितः । अभिपूजितलाभं हि जुगुप्सेतैव तादृशः ।।"},
{"c": "12.269", "n": "12", "i": 59399, "v": "न चान्नदोषान्निन्देत न गुणानभिपूजयेत् । शय्यासने विविक्ते च नित्यमेवाभिपूजयेत् ।।"},
{"c": "12.269", "n": "13", "i": 59400, "v": "शून्यागारं वृक्षमूलमरण्यमथ वा गुहाम् । अज्ञातचर्यां गत्वान्यां ततोऽन्यत्रैव संविशेत् ।।"},
{"c": "12.269", "n": "14", "i": 59401, "v": "अनुरोधविरोधाभ्यां समः स्यादचलो ध्रुवः । सुकृतं दुष्कृतं चोभे नानुरुध्येत कर्मणि ।।"},
{"c": "12.269", "n": "15", "i": 59402, "v": "वाचो वेगं मनसः क्रोधवेगं; विवित्सावेगमुदरोपस्थवेगम् । एतान्वेगान्विनयेद्वै तपस्वी; निन्दा चास्य हृदयं नोपहन्यात् ।।"},
{"c": "12.269", "n": "16", "i": 59403, "v": "मध्यस्थ एव तिष्ठेत प्रशंसानिन्दयोः समः । एतत्पवित्रं परमं परिव्राजक आश्रमे ।।"},
{"c": "12.269", "n": "17", "i": 59404, "v": "महात्मा सुव्रतो दान्तः सर्वत्रैवानपाश्रितः । अपूर्वचारकः सौम्यो अनिकेतः समाहितः ।।"},
{"c": "12.269", "n": "18", "i": 59405, "v": "वानप्रस्थगृहस्थाभ्यां न संसृज्येत कर्हिचित् । अज्ञातलिप्सां लिप्सेत न चैनं हर्ष आविशेत् ।।"},
{"c": "12.269", "n": "19", "i": 59406, "v": "विजानतां मोक्ष एष श्रमः स्यादविजानताम् । मोक्षयानमिदं कृत्स्नं विदुषां हारितोऽब्रवीत् ।।"},
{"c": "12.269", "n": "20", "i": 59407, "v": "अभयं सर्वभूतेभ्यो दत्त्वा यः प्रव्रजेद्गृहात् । लोकास्तेजोमयास्तस्य तथानन्त्याय कल्पते ।।"},
{"c": "12.270", "t": "युधिष्ठिर उवाच ।"},
{"c": "12.270", "n": "1", "i": 59408, "v": "धन्या धन्या इति जनाः सर्वेऽस्मान्प्रवदन्त्युत । न दुःखिततरः कश्चित्पुमानस्माभिरस्ति ह ।।"},
{"c": "12.270", "n": "2", "i": 59409, "v": "लोकसंभावितैर्दुःखं यत्प्राप्तं कुरुसत्तम । प्राप्य जातिं मनुष्येषु देवैरपि पितामह ।।"},
{"c": "12.270", "n": "3", "i": 59410, "v": "कदा वयं करिष्यामः संन्यासं दुःखसंज्ञकम् । दुःखमेतच्छरीराणां धारणं कुरुसत्तम ।।"},
{"c": "12.270", "n": "4", "i": 59411, "v": "विमुक्ताः सप्तदशभिर्हेतुभूतैश्च पञ्चभिः । इन्द्रियार्थैर्गुणैश्चैव अष्टाभिः प्रपितामह ।।"},
{"c": "12.270", "n": "5", "i": 59412, "v": "न गच्छन्ति पुनर्भावं मुनयः संशितव्रताः । कदा वयं भविष्यामो राज्यं हित्वा परंतप ।।"},
{"c": "12.270", "t": "भीष्म उवाच ।"},
{"c": "12.270", "n": "6", "i": 59413, "v": "नास्त्यनन्तं महाराज सर्वं संख्यानगोचरम् । पुनर्भावोऽपि संख्यातो नास्ति किंचिदिहाचलम् ।।"},
{"c": "12.270", "n": "7", "i": 59414, "v": "न चापि गम्यते राजन्नैष दोषः प्रसङ्गतः । उद्योगादेव धर्मज्ञ कालेनैव गमिष्यथ ।।"},
{"c": "12.270", "n": "8", "i": 59415, "v": "ईशोऽयं सततं देही नृपते पुण्यपापयोः । तत एव समुत्थेन तमसा रुध्यतेऽपि च ।।"},
{"c": "12.270", "n": "9", "i": 59416, "v": "यथाञ्जनमयो वायुः पुनर्मानःशिलं रजः । अनुप्रविश्य तद्वर्णो दृश्यते रञ्जयन्दिशः ।।"},
{"c": "12.270", "n": "10", "i": 59417, "v": "तथा कर्मफलैर्देही रञ्जितस्तमसावृतः । विवर्णो वर्णमाश्रित्य देहेषु परिवर्तते ।।"},
{"c": "12.270", "n": "11", "i": 59418, "v": "ज्ञानेन हि यदा जन्तुरज्ञानप्रभवं तमः । व्यपोहति तदा ब्रह्म प्रकाशेत सनातनम् ।।"},
{"c": "12.270", "n": "12", "i": 59419, "v": "अयत्नसाध्यं मुनयो वदन्ति; ये चापि मुक्तास्त उपासितव्याः । त्वया च लोकेन च सामरेण; तस्मान्न शाम्यन्ति महर्षिसंघाः ।।"},
{"c": "12.270", "n": "13", "i": 59420, "v": "अस्मिन्नर्थे पुरा गीतं शृणुष्वैकमना नृप । यथा दैत्येन वृत्रेण भ्रष्टैश्वर्येण चेष्टितम् ।।"},
{"c": "12.270", "n": "14", "i": 59421, "v": "निर्जितेनासहायेन हृतराज्येन भारत । अशोचता शत्रुमध्ये बुद्धिमास्थाय केवलाम् ।।"},
{"c": "12.270", "n": "15", "i": 59422, "v": "भ्रष्टैश्वर्यं पुरा वृत्रमुशना वाक्यमब्रवीत् । कच्चित्पराजितस्याद्य न व्यथा तेऽस्ति दानव ।।"},
{"c": "12.270", "t": "वृत्र उवाच ।"},
{"c": "12.270", "n": "16", "i": 59423, "v": "सत्येन तपसा चैव विदित्वा संक्षयं ह्यहम् । न शोचामि न हृष्यामि भूतानामागतिं गतिम् ।।"},
{"c": "12.270", "n": "17", "i": 59424, "v": "कालसंचोदिता जीवा मज्जन्ति नरकेऽवशाः । परिदृष्टानि सर्वाणि दिव्यान्याहुर्मनीषिणः ।।"},
{"c": "12.270", "n": "18", "i": 59425, "v": "क्षपयित्वा तु तं कालं गणितं कालचोदिताः । सावशेषेण कालेन संभवन्ति पुनः पुनः ।।"},
{"c": "12.270", "n": "19", "i": 59426, "v": "तिर्यग्योनिसहस्राणि गत्वा नरकमेव च । निर्गच्छन्त्यवशा जीवाः कालबन्धनबन्धनाः ।।"},
{"c": "12.270", "n": "20", "i": 59427, "v": "एवं संसरमाणानि जीवान्यहमदृष्टवान् । यथा कर्म तथा लाभ इति शास्त्रनिदर्शनम् ।।"},
{"c": "12.270", "n": "21", "i": 59428, "v": "तिर्यग्गच्छन्ति नरकं मानुष्यं दैवमेव च । सुखदुःखे प्रियद्वेष्ये चरित्वा पूर्वमेव च ।।"},
{"c": "12.270", "n": "22", "i": 59429, "v": "कृतान्तविधिसंयुक्तं सर्वलोकः प्रपद्यते । गतं गच्छन्ति चाध्वानं सर्वभूतानि सर्वदा ।।"},
{"c": "12.270", "t": "भीष्म उवाच ।"},
{"c": "12.270", "n": "23", "i": 59430, "v": "कालसंख्यानसंख्यातं सृष्टिस्थितिपरायणम् । तं भाषमाणं भगवानुशना प्रत्यभाषत । भीमान्दुष्टप्रलापांस्त्वं तात कस्मात्प्रभाषसे ।।"},
{"c": "12.270", "t": "वृत्र उवाच ।"},
{"c": "12.270", "n": "24", "i": 59431, "v": "प्रत्यक्षमेतद्भवतस्तथान्येषां मनीषिणाम् । मया यज्जयलुब्धेन पुरा तप्तं महत्तपः ।।"},
{"c": "12.270", "n": "25", "i": 59432, "v": "गन्धानादाय भूतानां रसांश्च विविधानपि । अवर्धं त्रीन्समाक्रम्य लोकान्वै स्वेन तेजसा ।।"},
{"c": "12.270", "n": "26", "i": 59433, "v": "ज्वालामालापरिक्षिप्तो वैहायसचरस्तथा । अजेयः सर्वभूतानामासं नित्यमपेतभीः ।।"},
{"c": "12.270", "n": "27", "i": 59434, "v": "ऐश्वर्यं तपसा प्राप्तं भ्रष्टं तच्च स्वकर्मभिः । धृतिमास्थाय भगवन्न शोचामि ततस्त्वहम् ।।"},
{"c": "12.270", "n": "28", "i": 59435, "v": "युयुत्सता महेन्द्रेण पुरा सार्धं महात्मना । ततो मे भगवान्दृष्टो हरिर्नारायणः प्रभुः ।।"},
{"c": "12.270", "n": "29", "i": 59436, "v": "वैकुण्ठः पुरुषो विष्णुः शुक्लोऽनन्तः सनातनः । मुञ्जकेशो हरिश्मश्रुः सर्वभूतपितामहः ।।"},
{"c": "12.270", "n": "30", "i": 59437, "v": "नूनं तु तस्य तपसः सावशेषं ममास्ति वै । यदहं प्रष्टुमिच्छामि भवन्तं कर्मणः फलम् ।।"},
{"c": "12.270", "n": "31", "i": 59438, "v": "ऐश्वर्यं वै महद्ब्रह्मन्कस्मिन्वर्णे प्रतिष्ठितम् । निवर्तते चापि पुनः कथमैश्वर्यमुत्तमम् ।।"},
{"c": "12.270", "n": "32", "i": 59439, "v": "कस्माद्भूतानि जीवन्ति प्रवर्तन्तेऽथ वा पुनः । किं वा फलं परं प्राप्य जीवस्तिष्ठति शाश्वतः ।।"},
{"c": "12.270", "n": "33", "i": 59440, "v": "केन वा कर्मणा शक्यमथ ज्ञानेन केन वा । ब्रह्मर्षे तत्फलं प्राप्तुं तन्मे व्याख्यातुमर्हसि ।।"},
{"c": "12.270", "n": "34", "i": 59441, "v": "इतीदमुक्तः स मुनिस्तदानीं; प्रत्याह यत्तच्छृणु राजसिंह । मयोच्यमानं पुरुषर्षभ त्व;मनन्यचित्तः सह सोदरीयैः ।।"},
{"c": "12.271", "t": "उशनोवाच ।"},
{"c": "12.271", "n": "1", "i": 59442, "v": "नमस्तस्मै भगवते देवाय प्रभविष्णवे । यस्य पृथ्वीतलं तात साकाशं बाहुगोचरम् ।।"},
{"c": "12.271", "n": "2", "i": 59443, "v": "मूर्धा यस्य त्वनन्तं च स्थानं दानवसत्तम । तस्याहं ते प्रवक्ष्यामि विष्णोर्माहात्म्यमुत्तमम् ।।"},
{"c": "12.271", "t": "भीष्म उवाच ।"},
{"c": "12.271", "n": "3", "i": 59444, "v": "तयोः संवदतोरेवमाजगाम महामुनिः । सनत्कुमारो धर्मात्मा संशयच्छेदनाय वै ।।"},
{"c": "12.271", "n": "4", "i": 59445, "v": "स पूजितोऽसुरेन्द्रेण मुनिनोशनसा तथा । निषसादासने राजन्महार्हे मुनिपुंगवः ।।"},
{"c": "12.271", "n": "5", "i": 59446, "v": "तमासीनं महाप्राज्ञमुशना वाक्यमब्रवीत् । ब्रूह्यस्मै दानवेन्द्राय विष्णोर्माहात्म्यमुत्तमम् ।।"},
{"c": "12.271", "n": "6", "i": 59447, "v": "सनत्कुमारस्तु ततः श्रुत्वा प्राह वचोऽर्थवत् । विष्णोर्माहात्म्यसंयुक्तं दानवेन्द्राय धीमते ।।"},
{"c": "12.271", "n": "7", "i": 59448, "v": "शृणु सर्वमिदं दैत्य विष्णोर्माहात्म्यमुत्तमम् । विष्णौ जगत्स्थितं सर्वमिति विद्धि परंतप ।।"},
{"c": "12.271", "n": "8", "i": 59449, "v": "सृजत्येष महाबाहो भूतग्रामं चराचरम् । एष चाक्षिपते काले काले विसृजते पुनः । अस्मिन्गच्छन्ति विलयमस्माच्च प्रभवन्त्युत ।।"},
{"c": "12.271", "n": "9", "i": 59450, "v": "नैष दानवता शक्यस्तपसा नैव चेज्यया । संप्राप्तुमिन्द्रियाणां तु संयमेनैव शक्यते ।।"},
{"c": "12.271", "n": "10", "i": 59451, "v": "बाह्ये चाभ्यन्तरे चैव कर्मणा मनसि स्थितः । निर्मलीकुरुते बुद्ध्या सोऽमुत्रानन्त्यमश्नुते ।।"},
{"c": "12.271", "n": "11", "i": 59452, "v": "यथा हिरण्यकर्ता वै रूप्यमग्नौ विशोधयेत् । बहुशोऽतिप्रयत्नेन महतात्मकृतेन ह ।।"},
{"c": "12.271", "n": "12", "i": 59453, "v": "तद्वज्जातिशतैर्जीवः शुध्यतेऽल्पेन कर्मणा । यत्नेन महता चैवाप्येकजातौ विशुध्यते ।।"},
{"c": "12.271", "n": "13", "i": 59454, "v": "लीलयाल्पं यथा गात्रात्प्रमृज्यादात्मनो रजः । बहु यत्नेन महता दोषनिर्हरणं तथा ।।"},
{"c": "12.271", "n": "14", "i": 59455, "v": "यथा चाल्पेन माल्येन वासितं तिलसर्षपम् । न मुञ्चति स्वकं गन्धं तद्वत्सूक्ष्मस्य दर्शनम् ।।"},
{"c": "12.271", "n": "15", "i": 59456, "v": "तदेव बहुभिर्माल्यैर्वास्यमानं पुनः पुनः । विमुञ्चति स्वकं गन्धं माल्यगन्धेऽवतिष्ठति ।।"},
{"c": "12.271", "n": "16", "i": 59457, "v": "एवं जातिशतैर्युक्तो गुणैरेव प्रसङ्गिषु । बुद्ध्या निवर्तते दोषो यत्नेनाभ्यासजेन वै ।।"},
{"c": "12.271", "n": "17", "i": 59458, "v": "कर्मणा स्वेन रक्तानि विरक्तानि च दानव । यथा कर्मविशेषांश्च प्राप्नुवन्ति तथा शृणु ।।"},
{"c": "12.271", "n": "18", "i": 59459, "v": "यथा च संप्रवर्तन्ते यस्मिंस्तिष्ठन्ति वा विभो । तत्तेऽनुपूर्व्या व्याख्यास्ये तदिहैकमनाः शृणु ।।"},
{"c": "12.271", "n": "19", "i": 59460, "v": "अनादिनिधनः श्रीमान्हरिर्नारायणः प्रभुः । स वै सृजति भूतानि स्थावराणि चराणि च ।।"},
{"c": "12.271", "n": "20", "i": 59461, "v": "एष सर्वेषु भूतेषु क्षरश्चाक्षर एव च । एकादशविकारात्मा जगत्पिबति रश्मिभिः ।।"},
{"c": "12.271", "n": "21", "i": 59462, "v": "पादौ तस्य महीं विद्धि मूर्धानं दिवमेव च । बाहवस्तु दिशो दैत्य श्रोत्रमाकाशमेव च ।।"},
{"c": "12.271", "n": "22", "i": 59463, "v": "तस्य तेजोमयः सूर्यो मनश्चन्द्रमसि स्थितम् । बुद्धिर्ज्ञानगता नित्यं रसस्त्वप्सु प्रवर्तते ।।"},
{"c": "12.271", "n": "23", "i": 59464, "v": "भ्रुवोरनन्तरास्तस्य ग्रहा दानवसत्तम । नक्षत्रचक्रं नेत्राभ्यां पादयोर्भूश्च दानव ।।"},
{"c": "12.271", "n": "24", "i": 59465, "v": "रजस्तमश्च सत्त्वं च विद्धि नारायणात्मकम् । सोऽऽश्रमाणां मुखं तात कर्मणस्तत्फलं विदुः ।।"},
{"c": "12.271", "n": "25", "i": 59466, "v": "अकर्मणः फलं चैव स एव परमव्ययः । छन्दांसि तस्य रोमाणि अक्षरं च सरस्वती ।।"},
{"c": "12.271", "n": "26", "i": 59467, "v": "बह्वाश्रयो बहुमुखो धर्मो हृदि समाश्रितः । स ब्रह्मपरमो धर्मस्तपश्च सदसच्च सः ।।"},
{"c": "12.271", "n": "27", "i": 59468, "v": "श्रुतिशास्त्रग्रहोपेतः षोडशर्त्विक्क्रतुश्च सः । पितामहश्च विष्णुश्च सोऽश्विनौ स पुरंदरः ।।"},
{"c": "12.271", "n": "28", "i": 59469, "v": "मित्रश्च वरुणश्चैव यमोऽथ धनदस्तथा । ते पृथग्दर्शनास्तस्य संविदन्ति तथैकताम् । एकस्य विद्धि देवस्य सर्वं जगदिदं वशे ।।"},
{"c": "12.271", "n": "29", "i": 59470, "v": "नानाभूतस्य दैत्येन्द्र तस्यैकत्वं वदत्ययम् । जन्तुः पश्यति ज्ञानेन ततः सत्त्वं प्रकाशते ।।"},
{"c": "12.271", "n": "30", "i": 59471, "v": "संहारविक्षेपसहस्रकोटी;स्तिष्ठन्ति जीवाः प्रचरन्ति चान्ये । प्रजाविसर्गस्य च पारिमाण्यं; वापीसहस्राणि बहूनि दैत्य ।।"},
{"c": "12.271", "n": "31", "i": 59472, "v": "वाप्यः पुनर्योजनविस्तृतास्ताः; क्रोशं च गम्भीरतयावगाढाः । आयामतः पञ्चशताश्च सर्वाः; प्रत्येकशो योजनतः प्रवृद्धाः ।।"},
{"c": "12.271", "n": "32", "i": 59473, "v": "वाप्या जलं क्षिप्यति वालकोट्या; त्वह्ना सकृच्चाप्यथ न द्वितीयम् । तासां क्षये विद्धि कृतं विसर्गं; संहारमेकं च तथा प्रजानाम् ।।"},
{"c": "12.271", "n": "33", "i": 59474, "v": "षड्जीववर्णाः परमं प्रमाणं; कृष्णो धूम्रो नीलमथास्य मध्यम् । रक्तं पुनः सह्यतरं सुखं तु; हारिद्रवर्णं सुसुखं च शुक्लम् ।।"},
{"c": "12.271", "n": "34", "i": 59475, "v": "परं तु शुक्लं विमलं विशोकं; गतक्लमं सिध्यति दानवेन्द्र । गत्वा तु योनिप्रभवानि दैत्य; सहस्रशः सिद्धिमुपैति जीवः ।।"},
{"c": "12.271", "n": "35", "i": 59476, "v": "गतिं च यां दर्शनमाह देवो; गत्वा शुभं दर्शनमेव चाह । गतिः पुनर्वर्णकृता प्रजानां; वर्णस्तथा कालकृतोऽसुरेन्द्र ।।"},
{"c": "12.271", "n": "36", "i": 59477, "v": "शतं सहस्राणि चतुर्दशेह; परा गतिर्जीवगुणस्य दैत्य । आरोहणं तत्कृतमेव विद्धि; स्थानं तथा निःसरणं च तेषाम् ।।"},
{"c": "12.271", "n": "37", "i": 59478, "v": "कृष्णस्य वर्णस्य गतिर्निकृष्टा; स मज्जते नरके पच्यमानः । स्थानं तथा दुर्गतिभिस्तु तस्य; प्रजाविसर्गान्सुबहून्वदन्ति ।।"},
{"c": "12.271", "n": "38", "i": 59479, "v": "शतं सहस्राणि ततश्चरित्वा; प्राप्नोति वर्णं हरितं तु पश्चात् । स चैव तस्मिन्निवसत्यनीशो; युगक्षये तमसा संवृतात्मा ।।"},
{"c": "12.271", "n": "39", "i": 59480, "v": "स वै यदा सत्त्वगुणेन युक्त;स्तमो व्यपोहन्घटते स्वबुद्ध्या । स लोहितं वर्णमुपैति नीलो; मनुष्यलोके परिवर्तते च ।।"},
{"c": "12.271", "n": "40", "i": 59481, "v": "स तत्र संहारविसर्गमेव; स्वकर्मजैर्बन्धनैः क्लिश्यमानः । ततः स हारिद्रमुपैति वर्णं; संहारविक्षेपशते व्यतीते ।।"},
{"c": "12.271", "n": "41", "i": 59482, "v": "हारिद्रवर्णस्तु प्रजाविसर्गा;न्सहस्रशस्तिष्ठति संचरन्वै । अविप्रमुक्तो निरये च दैत्य; ततः सहस्राणि दशापराणि ।।"},
{"c": "12.271", "n": "42", "i": 59483, "v": "गतीः सहस्राणि च पञ्च तस्य; चत्वारि संवर्तकृतानि चैव । विमुक्तमेनं निरयाच्च विद्धि; सर्वेषु चान्येषु च संभवेषु ।।"},
{"c": "12.271", "n": "43", "i": 59484, "v": "स देवलोके विहरत्यभीक्ष्णं; ततश्च्युतो मानुषतामुपैति । संहारविक्षेपशतानि चाष्टौ; मर्त्येषु तिष्ठन्नमृतत्वमेति ।।"},
{"c": "12.271", "n": "44", "i": 59485, "v": "सोऽस्मादथ भ्रश्यति कालयोगा;त्कृष्णे तले तिष्ठति सर्वकष्टे । यथा त्वयं सिध्यति जीवलोक;स्तत्तेऽभिधास्याम्यसुरप्रवीर ।।"},
{"c": "12.271", "n": "45", "i": 59486, "v": "दैवानि स व्यूहशतानि सप्त; रक्तो हरिद्रोऽथ तथैव शुक्लः । संश्रित्य संधावति शुक्लमेत;मष्टापरानर्च्यतमान्स लोकान् ।।"},
{"c": "12.271", "n": "46", "i": 59487, "v": "अष्टौ च षष्टिं च शतानि यानि; मनोविरुद्धानि महाद्युतीनाम् । शुक्लस्य वर्णस्य परा गतिर्या; त्रीण्येव रुद्धानि महानुभाव ।।"},
{"c": "12.271", "n": "47", "i": 59488, "v": "संहारविक्षेपमनिष्टमेकं; चत्वारि चान्यानि वसत्यनीशः । षष्ठस्य वर्णस्य परा गतिर्या; सिद्धा विशिष्टस्य गतक्लमस्य ।।"},
{"c": "12.271", "n": "48", "i": 59489, "v": "सप्तोत्तरं तेषु वसत्यनीशः; संहारविक्षेपशतं सशेषम् । तस्मादुपावृत्य मनुष्यलोके; ततो महान्मानुषतामुपैति ।।"},
{"c": "12.271", "n": "49", "i": 59490, "v": "तस्मादुपावृत्य ततः क्रमेण; सोऽग्रे स्म संतिष्ठति भूतसर्गम् । स सप्तकृत्वश्च परैति लोका;न्संहारविक्षेपकृतप्रवासः ।।"},
{"c": "12.271", "n": "50", "i": 59491, "v": "सप्तैव संहारमुपप्लवानि; संभाव्य संतिष्ठति सिद्धलोके । ततोऽव्ययं स्थानमनन्तमेति; देवस्य विष्णोरथ ब्रह्मणश्च । शेषस्य चैवाथ नरस्य चैव; देवस्य विष्णोः परमस्य चैव ।।"},
{"c": "12.271", "n": "51", "i": 59492, "v": "संहारकाले परिदग्धकाया; ब्रह्माणमायान्ति सदा प्रजा हि । चेष्टात्मनो देवगणाश्च सर्वे; ये ब्रह्मलोकादमराः स्म तेऽपि ।।"},
{"c": "12.271", "n": "52", "i": 59493, "v": "प्रजाविसर्गं तु सशेषकालं; स्थानानि स्वान्येव सरन्ति जीवाः । निःशेषाणां तत्पदं यान्ति चान्ते; सर्वापदा ये सदृशा मनुष्याः ।।"},
{"c": "12.271", "n": "53", "i": 59494, "v": "ये तु च्युताः सिद्धलोकात्क्रमेण; तेषां गतिं यान्ति तथानुपूर्व्या । जीवाः परे तद्बलवेषरूपा; विधिं स्वकं यान्ति विपर्ययेण ।।"},
{"c": "12.271", "n": "54", "i": 59495, "v": "स यावदेवास्ति सशेषभुक्ते; प्रजाश्च देव्यौ च तथैव शुक्ले । तावत्तदा तेषु विशुद्धभावः; संयम्य पञ्चेन्द्रियरूपमेतत् ।।"},
{"c": "12.271", "n": "55", "i": 59496, "v": "शुद्धां गतिं तां परमां परैति; शुद्धेन नित्यं मनसा विचिन्वन् । ततोऽव्ययं स्थानमुपैति ब्रह्म; दुष्प्रापमभ्येति स शाश्वतं वै । इत्येतदाख्यातमहीनसत्त्व; नारायणस्येह बलं मया ते ।।"},
{"c": "12.271", "t": "वृत्र उवाच ।"},
{"c": "12.271", "n": "56", "i": 59497, "v": "एवं गते मे न विषादोऽस्ति कश्चि;त्सम्यक्च पश्यामि वचस्तवैतत् । श्रुत्वा च ते वाचमदीनसत्त्व; विकल्मषोऽस्म्यद्य तथा विपाप्मा ।।"},
{"c": "12.271", "n": "57", "i": 59498, "v": "प्रवृत्तमेतद्भगवन्महर्षे; महाद्युतेश्चक्रमनन्तवीर्यम् । विष्णोरनन्तस्य सनातनं त;त्स्थानं सर्गा यत्र सर्वे प्रवृत्ताः । स वै महात्मा पुरुषोत्तमो वै; तस्मिञ्जगत्सर्वमिदं प्रतिष्ठितम् ।।"},
{"c": "12.271", "t": "भीष्म उवाच ।"},
{"c": "12.271", "n": "58", "i": 59499, "v": "एवमुक्त्वा स कौन्तेय वृत्रः प्राणानवासृजत् । योजयित्वा तथात्मानं परं स्थानमवाप्तवान् ।।"},
{"c": "12.271", "t": "युधिष्ठिर उवाच ।"},
{"c": "12.271", "n": "59", "i": 59500, "v": "अयं स भगवान्देवः पितामह जनार्दनः । सनत्कुमारो वृत्राय यत्तदाख्यातवान्पुरा ।।"},
{"c": "12.271", "t": "भीष्म उवाच ।"},
{"c": "12.271", "n": "60", "i": 59501, "v": "मूलस्थायी स भगवान्स्वेनानन्तेन तेजसा । तत्स्थः सृजति तान्भावान्नानारूपान्महातपाः ।।"},
{"c": "12.271", "n": "61", "i": 59502, "v": "तुरीयार्धेन तस्येमं विद्धि केशवमच्युतम् । तुरीयार्धेन लोकांस्त्रीन्भावयत्येष बुद्धिमान् ।।"},
{"c": "12.271", "n": "62", "i": 59503, "v": "अर्वाक्स्थितस्तु यः स्थायी कल्पान्ते परिवर्तते । स शेते भगवानप्सु योऽसावतिबलः प्रभुः । तान्विधाता प्रसन्नात्मा लोकांश्चरति शाश्वतान् ।।"},
{"c": "12.271", "n": "63", "i": 59504, "v": "सर्वाण्यशून्यानि करोत्यनन्तः; सनत्कुमारः संचरते च लोकान् । स चानिरुद्धः सृजते महात्मा; तत्स्थं जगत्सर्वमिदं विचित्रम् ।।"},
{"c": "12.271", "t": "युधिष्ठिर उवाच ।"},
{"c": "12.271", "n": "64", "i": 59505, "v": "वृत्रेण परमार्थज्ञ दृष्टा मन्येऽऽत्मनो गतिः । शुभा तस्मात्स सुखितो न शोचति पितामह ।।"},
{"c": "12.271", "n": "65", "i": 59506, "v": "शुक्लः शुक्लाभिजातीयः साध्यो नावर्ततेऽनघ । तिर्यग्गतेश्च निर्मुक्तो निरयाच्च पितामह ।।"},
{"c": "12.271", "n": "66", "i": 59507, "v": "हारिद्रवर्णे रक्ते वा वर्तमानस्तु पार्थिव । तिर्यगेवानुपश्येत कर्मभिस्तामसैर्वृतः ।।"},
{"c": "12.271", "n": "67", "i": 59508, "v": "वयं तु भृशमापन्ना रक्ताः कष्टमुखेऽसुखे । कां गतिं प्रतिपत्स्यामो नीलां कृष्णाधमामथ ।।"},
{"c": "12.271", "t": "भीष्म उवाच ।"},
{"c": "12.271", "n": "68", "i": 59509, "v": "शुद्धाभिजनसंपन्नाः पाण्डवाः संशितव्रताः । विहृत्य देवलोकेषु पुनर्मानुष्यमेष्यथ ।।"},
{"c": "12.271", "n": "69", "i": 59510, "v": "प्रजाविसर्गं च सुखेन काले; प्रत्येत्य देवेषु सुखानि भुक्त्वा । सुखेन संयास्यथ सिद्धसंख्यां; मा वो भयं भूद्विमलाः स्थ सर्वे ।।"},
{"c": "12.272", "t": "युधिष्ठिर उवाच ।"},
{"c": "12.272", "n": "1", "i": 59511, "v": "अहो धर्मिष्ठता तात वृत्रस्यामिततेजसः । यस्य विज्ञानमतुलं विष्णोर्भक्तिश्च तादृशी ।।"},
{"c": "12.272", "n": "2", "i": 59512, "v": "दुर्विज्ञेयमिदं तात विष्णोरमिततेजसः । कथं वा राजशार्दूल पदं तज्ज्ञातवानसौ ।।"},
{"c": "12.272", "n": "3", "i": 59513, "v": "भवता कथितं ह्येतच्छ्रद्दधे चाहमच्युत । भूयस्तु मे समुत्पन्ना बुद्धिरव्यक्तदर्शनात् ।।"},
{"c": "12.272", "n": "4", "i": 59514, "v": "कथं विनिहतो वृत्रः शक्रेण भरतर्षभ । धर्मिष्ठो विष्णुभक्तश्च तत्त्वज्ञश्च पदान्वये ।।"},
{"c": "12.272", "n": "5", "i": 59515, "v": "एतन्मे संशयं ब्रूहि पृच्छतो भरतर्षभ । वृत्रस्तु राजशार्दूल यथा शक्रेण निर्जितः ।।"},
{"c": "12.272", "n": "6", "i": 59516, "v": "यथा चैवाभवद्युद्धं तच्चाचक्ष्व पितामह । विस्तरेण महाबाहो परं कौतूहलं हि मे ।।"},
{"c": "12.272", "t": "भीष्म उवाच ।"},
{"c": "12.272", "n": "7", "i": 59517, "v": "रथेनेन्द्रः प्रयातो वै सार्धं सुरगणैः पुरा । ददर्शाथाग्रतो वृत्रं विष्ठितं पर्वतोपमम् ।।"},
{"c": "12.272", "n": "8", "i": 59518, "v": "योजनानां शतान्यूर्ध्वं पञ्चोच्छ्रितमरिंदम । शतानि विस्तरेणाथ त्रीण्येवाभ्यधिकानि तु ।।"},
{"c": "12.272", "n": "9", "i": 59519, "v": "तत्प्रेक्ष्य तादृशं रूपं त्रैलोक्येनापि दुर्जयम् । वृत्रस्य देवाः संत्रस्ता न शान्तिमुपलेभिरे ।।"},
{"c": "12.272", "n": "10", "i": 59520, "v": "शक्रस्य तु तदा राजन्नूरुस्तम्भो व्यजायत । भयाद्वृत्रस्य सहसा दृष्ट्वा तद्रूपमुत्तमम् ।।"},
{"c": "12.272", "n": "11", "i": 59521, "v": "ततो नादः समभवद्वादित्राणां च निस्वनः । देवासुराणां सर्वेषां तस्मिन्युद्ध उपस्थिते ।।"},
{"c": "12.272", "n": "12", "i": 59522, "v": "अथ वृत्रस्य कौरव्य दृष्ट्वा शक्रमुपस्थितम् । न संभ्रमो न भीः काचिदास्था वा समजायत ।।"},
{"c": "12.272", "n": "13", "i": 59523, "v": "ततः समभवद्युद्धं त्रैलोक्यस्य भयंकरम् । शक्रस्य च सुरेन्द्रस्य वृत्रस्य च महात्मनः ।।"},
{"c": "12.272", "n": "14", "i": 59524, "v": "असिभिः पट्टिशैः शूलैः शक्तितोमरमुद्गरैः । शिलाभिर्विविधाभिश्च कार्मुकैश्च महास्वनैः ।।"},
{"c": "12.272", "n": "15", "i": 59525, "v": "अस्त्रैश्च विविधैर्दिव्यैः पावकोल्काभिरेव च । देवासुरैस्ततः सैन्यैः सर्वमासीत्समाकुलम् ।।"},
{"c": "12.272", "n": "16", "i": 59526, "v": "पितामहपुरोगाश्च सर्वे देवगणास्तथा । ऋषयश्च महाभागास्तद्युद्धं द्रष्टुमागमन् ।।"},
{"c": "12.272", "n": "17", "i": 59527, "v": "विमानाग्र्यैर्महाराज सिद्धाश्च भरतर्षभ । गन्धर्वाश्च विमानाग्र्यैरप्सरोभिः समागमन् ।।"},
{"c": "12.272", "n": "18", "i": 59528, "v": "ततोऽन्तरिक्षमावृत्य वृत्रो धर्मभृतां वरः । अश्मवर्षेण देवेन्द्रं पर्वतात्समवाकिरत् ।।"},
{"c": "12.272", "n": "19", "i": 59529, "v": "ततो देवगणाः क्रुद्धाः सर्वतः शस्त्रवृष्टिभिः । अश्मवर्षमपोहन्त वृत्रप्रेरितमाहवे ।।"},
{"c": "12.272", "n": "20", "i": 59530, "v": "वृत्रश्च कुरुशार्दूल महामायो महाबलः । मोहयामास देवेन्द्रं मायायुद्धेन सर्वतः ।।"},
{"c": "12.272", "n": "21", "i": 59531, "v": "तस्य वृत्रार्दितस्याथ मोह आसीच्छतक्रतोः । रथंतरेण तं तत्र वसिष्ठः समबोधयत् ।।"},
{"c": "12.272", "t": "वसिष्ठ उवाच ।"},
{"c": "12.272", "n": "22", "i": 59532, "v": "देवश्रेष्ठोऽसि देवेन्द्र सुरारिविनिबर्हण । त्रैलोक्यबलसंयुक्तः कस्माच्छक्र विषीदसि ।।"},
{"c": "12.272", "n": "23", "i": 59533, "v": "एष ब्रह्मा च विष्णुश्च शिवश्चैव जगत्प्रभुः । सोमश्च भगवान्देवः सर्वे च परमर्षयः ।।"},
{"c": "12.272", "n": "24", "i": 59534, "v": "मा कार्षीः कश्मलं शक्र कश्चिदेवेतरो यथा । आर्यां युद्धे मतिं कृत्वा जहि शत्रुं सुरेश्वर ।।"},
{"c": "12.272", "n": "25", "i": 59535, "v": "एष लोकगुरुस्त्र्यक्षः सर्वलोकनमस्कृतः । निरीक्षते त्वां भगवांस्त्यज मोहं सुरेश्वर ।।"},
{"c": "12.272", "n": "26", "i": 59536, "v": "एते ब्रह्मर्षयश्चैव बृहस्पतिपुरोगमाः । स्तवेन शक्र दिव्येन स्तुवन्ति त्वां जयाय वै ।।"},
{"c": "12.272", "t": "भीष्म उवाच ।"},
{"c": "12.272", "n": "27", "i": 59537, "v": "एवं संबोध्यमानस्य वसिष्ठेन महात्मना । अतीव वासवस्यासीद्बलमुत्तमतेजसः ।।"},
{"c": "12.272", "n": "28", "i": 59538, "v": "ततो बुद्धिमुपागम्य भगवान्पाकशासनः । योगेन महता युक्तस्तां मायां व्यपकर्षत ।।"},
{"c": "12.272", "n": "29", "i": 59539, "v": "ततोऽङ्गिरःसुतः श्रीमांस्ते चैव परमर्षयः । दृष्ट्वा वृत्रस्य विक्रान्तमुपगम्य महेश्वरम् । ऊचुर्वृत्रविनाशार्थं लोकानां हितकाम्यया ।।"},
{"c": "12.272", "n": "30", "i": 59540, "v": "ततो भगवतस्तेजो ज्वरो भूत्वा जगत्पतेः । समाविशन्महारौद्रं वृत्रं दैत्यवरं तदा ।।"},
{"c": "12.272", "n": "31", "i": 59541, "v": "विष्णुश्च भगवान्देवः सर्वलोकाभिपूजितः । ऐन्द्रं समाविशद्वज्रं लोकसंरक्षणे रतः ।।"},
{"c": "12.272", "n": "32", "i": 59542, "v": "ततो बृहस्पतिर्धीमानुपागम्य शतक्रतुम् । वसिष्ठश्च महातेजाः सर्वे च परमर्षयः ।।"},
{"c": "12.272", "n": "33", "i": 59543, "v": "ते समासाद्य वरदं वासवं लोकपूजितम् । ऊचुरेकाग्रमनसो जहि वृत्रमिति प्रभो ।।"},
{"c": "12.272", "t": "महेश्वर उवाच ।"},
{"c": "12.272", "n": "34", "i": 59544, "v": "एष वृत्रो महाञ्शक्र बलेन महता वृतः । विश्वात्मा सर्वगश्चैव बहुमायश्च विश्रुतः ।।"},
{"c": "12.272", "n": "35", "i": 59545, "v": "तदेनमसुरश्रेष्ठं त्रैलोक्येनापि दुर्जयम् । जहि त्वं योगमास्थाय मावमंस्थाः सुरेश्वर ।।"},
{"c": "12.272", "n": "36", "i": 59546, "v": "अनेन हि तपस्तप्तं बलार्थममराधिप । षष्टिं वर्षसहस्राणि ब्रह्मा चास्मै वरं ददौ ।।"},
{"c": "12.272", "n": "37", "i": 59547, "v": "महत्त्वं योगिनां चैव महामायत्वमेव च । महाबलत्वं च तथा तेजश्चाग्र्यं सुरेश्वर ।।"},
{"c": "12.272", "n": "38", "i": 59548, "v": "एतद्वै मामकं तेजः समाविशति वासव । वृत्रमेनं त्वमप्येवं जहि वज्रेण दानवम् ।।"},
{"c": "12.272", "t": "शक्र उवाच ।"},
{"c": "12.272", "n": "39", "i": 59549, "v": "भगवंस्त्वत्प्रसादेन दितिजं सुदुरासदम् । वज्रेण निहनिष्यामि पश्यतस्ते सुरर्षभ ।।"},
{"c": "12.272", "t": "भीष्म उवाच ।"},
{"c": "12.272", "n": "40", "i": 59550, "v": "आविश्यमाने दैत्ये तु ज्वरेणाथ महासुरे । देवतानामृषीणां च हर्षान्नादो महानभूत् ।।"},
{"c": "12.272", "n": "41", "i": 59551, "v": "ततो दुन्दुभयश्चैव शङ्खाश्च सुमहास्वनाः । मुरजा डिण्डिमाश्चैव प्रावाद्यन्त सहस्रशः ।।"},
{"c": "12.272", "n": "42", "i": 59552, "v": "असुराणां तु सर्वेषां स्मृतिलोपोऽभवन्महान् । प्रज्ञानाशश्च बलवान्क्षणेन समपद्यत ।।"},
{"c": "12.272", "n": "43", "i": 59553, "v": "तमाविष्टमथो ज्ञात्वा ऋषयो देवतास्तथा । स्तुवन्तः शक्रमीशानं तथा प्राचोदयन्नपि ।।"},
{"c": "12.272", "n": "44", "i": 59554, "v": "रथस्थस्य हि शक्रस्य युद्धकाले महात्मनः । ऋषिभिः स्तूयमानस्य रूपमासीत्सुदुर्दृशम् ।।"},
{"c": "12.273", "t": "भीष्म उवाच ।"},
{"c": "12.273", "n": "1", "i": 59555, "v": "वृत्रस्य तु महाराज ज्वराविष्टस्य सर्वशः । अभवन्यानि लिङ्गानि शरीरे तानि मे शृणु ।।"},
{"c": "12.273", "n": "2", "i": 59556, "v": "ज्वलितास्योऽभवद्घोरो वैवर्ण्यं चागमत्परम् । गात्रकम्पश्च सुमहाञ्श्वासश्चाप्यभवन्महान् । रोमहर्षश्च तीव्रोऽभून्निःश्वासश्च महान्नृप ।।"},
{"c": "12.273", "n": "3", "i": 59557, "v": "शिवा चाशिवसंकाशा तस्य वक्त्रात्सुदारुणा । निष्पपात महाघोरा स्मृतिः सा तस्य भारत । उल्काश्च ज्वलितास्तस्य दीप्ताः पार्श्वे प्रपेदिरे ।।"},
{"c": "12.273", "n": "4", "i": 59558, "v": "गृध्रकङ्कवडाश्चैव वाचोऽमुञ्चन्सुदारुणाः । वृत्रस्योपरि संहृष्टाश्चक्रवत्परिबभ्रमुः ।।"},
{"c": "12.273", "n": "5", "i": 59559, "v": "ततस्तं रथमास्थाय देवाप्यायितमाहवे । वज्रोद्यतकरः शक्रस्तं दैत्यं प्रत्यवैक्षत ।।"},
{"c": "12.273", "n": "6", "i": 59560, "v": "अमानुषमथो नादं स मुमोच महासुरः । व्यजृम्भत च राजेन्द्र तीव्रज्वरसमन्वितः । अथास्य जृम्भतः शक्रस्ततो वज्रमवासृजत् ।।"},
{"c": "12.273", "n": "7", "i": 59561, "v": "स वज्रः सुमहातेजाः कालाग्निसदृशोपमः । क्षिप्रमेव महाकायं वृत्रं दैत्यमपातयत् ।।"},
{"c": "12.273", "n": "8", "i": 59562, "v": "ततो नादः समभवत्पुनरेव समन्ततः । वृत्रं विनिहतं दृष्ट्वा देवानां भरतर्षभ ।।"},
{"c": "12.273", "n": "9", "i": 59563, "v": "वृत्रं तु हत्वा भगवान्दानवारिर्महायशाः । वज्रेण विष्णुयुक्तेन दिवमेव समाविशत् ।।"},
{"c": "12.273", "n": "10", "i": 59564, "v": "अथ वृत्रस्य कौरव्य शरीरादभिनिःसृता । ब्रह्महत्या महाघोरा रौद्रा लोकभयावहा ।।"},
{"c": "12.273", "n": "11", "i": 59565, "v": "करालदशना भीमा विकृता कृष्णपिङ्गला । प्रकीर्णमूर्धजा चैव घोरनेत्रा च भारत ।।"},
{"c": "12.273", "n": "12", "i": 59566, "v": "कपालमालिनी चैव कृशा च भरतर्षभ । रुधिरार्द्रा च धर्मज्ञ चीरवस्त्रनिवासिनी ।।"},
{"c": "12.273", "n": "13", "i": 59567, "v": "साभिनिष्क्रम्य राजेन्द्र तादृग्रूपा भयावहा । वज्रिणं मृगयामास तदा भरतसत्तम ।।"},
{"c": "12.273", "n": "14", "i": 59568, "v": "कस्यचित्त्वथ कालस्य वृत्रहा कुरुनन्दन । स्वर्गायाभिमुखः प्रायाल्लोकानां हितकाम्यया ।।"},
{"c": "12.273", "n": "15", "i": 59569, "v": "बिसान्निःसरमाणं तु दृष्ट्वा शक्रं महौजसम् । कण्ठे जग्राह देवेन्द्रं सुलग्ना चाभवत्तदा ।।"},
{"c": "12.273", "n": "16", "i": 59570, "v": "स हि तस्मिन्समुत्पन्ने ब्रह्महत्याकृते भये । नलिन्यां बिसमध्यस्थो बभूवाब्दगणान्बहून् ।।"},
{"c": "12.273", "n": "17", "i": 59571, "v": "अनुसृत्य तु यत्नात्स तया वै ब्रह्महत्यया । तदा गृहीतः कौरव्य निश्चेष्टः समपद्यत ।।"},
{"c": "12.273", "n": "18", "i": 59572, "v": "तस्या व्यपोहने शक्रः परं यत्नं चकार ह । न चाशकत्तां देवेन्द्रो ब्रह्महत्यां व्यपोहितुम् ।।"},
{"c": "12.273", "n": "19", "i": 59573, "v": "गृहीत एव तु तया देवेन्द्रो भरतर्षभ । पितामहमुपागम्य शिरसा प्रत्यपूजयत् ।।"},
{"c": "12.273", "n": "20", "i": 59574, "v": "ज्ञात्वा गृहीतं शक्रं तु द्विजप्रवरहत्यया । ब्रह्मा संचिन्तयामास तदा भरतसत्तम ।।"},
{"c": "12.273", "n": "21", "i": 59575, "v": "तामुवाच महाबाहो ब्रह्महत्यां पितामहः । स्वरेण मधुरेणाथ सान्त्वयन्निव भारत ।।"},
{"c": "12.273", "n": "22", "i": 59576, "v": "मुच्यतां त्रिदशेन्द्रोऽयं मत्प्रियं कुरु भामिनि । ब्रूहि किं ते करोम्यद्य कामं कं त्वमिहेच्छसि ।।"},
{"c": "12.273", "t": "ब्रह्महत्योवाच ।"},
{"c": "12.273", "n": "23", "i": 59577, "v": "त्रिलोकपूजिते देवे प्रीते त्रैलोक्यकर्तरि । कृतमेवेह मन्येऽहं निवासं तु विधत्स्व मे ।।"},
{"c": "12.273", "n": "24", "i": 59578, "v": "त्वया कृतेयं मर्यादा लोकसंरक्षणार्थिना । स्थापना वै सुमहती त्वया देव प्रवर्तिता ।।"},
{"c": "12.273", "n": "25", "i": 59579, "v": "प्रीते तु त्वयि धर्मज्ञ सर्वलोकेश्वरे प्रभो । शक्रादपगमिष्यामि निवासं तु विधत्स्व मे ।।"},
{"c": "12.273", "t": "भीष्म उवाच ।"},
{"c": "12.273", "n": "26", "i": 59580, "v": "तथेति तां प्राह तदा ब्रह्महत्यां पितामहः । उपायतः स शक्रस्य ब्रह्महत्यां व्यपोहत ।।"},
{"c": "12.273", "n": "27", "i": 59581, "v": "ततः स्वयंभुवा ध्यातस्तत्र वह्निर्महात्मना । ब्रह्माणमुपसंगम्य ततो वचनमब्रवीत् ।।"},
{"c": "12.273", "n": "28", "i": 59582, "v": "प्राप्तोऽस्मि भगवन्देव त्वत्सकाशमरिंदम । यत्कर्तव्यं मया देव तद्भवान्वक्तुमर्हति ।।"},
{"c": "12.273", "t": "ब्रह्मोवाच ।"},
{"c": "12.273", "n": "29", "i": 59583, "v": "बहुधा विभजिष्यामि ब्रह्महत्यामिमामहम् । शक्रस्याद्य विमोक्षार्थं चतुर्भागं प्रतीच्छ मे ।।"},
{"c": "12.273", "t": "अग्निरुवाच ।"},
{"c": "12.273", "n": "30", "i": 59584, "v": "मम मोक्षस्य कोऽन्तो वै ब्रह्मन्ध्यायस्व वै प्रभो । एतदिच्छामि विज्ञातुं तत्त्वतो लोकपूजित ।।"},
{"c": "12.273", "t": "ब्रह्मोवाच ।"},
{"c": "12.273", "n": "31", "i": 59585, "v": "यस्त्वां ज्वलन्तमासाद्य स्वयं वै मानवः क्वचित् । बीजौषधिरसैर्वह्ने न यक्ष्यति तमोवृतः ।।"},
{"c": "12.273", "n": "32", "i": 59586, "v": "तमेषा यास्यति क्षिप्रं तत्रैव च निवत्स्यति । ब्रह्महत्या हव्यवाह व्येतु ते मानसो ज्वरः ।।"},
{"c": "12.273", "t": "भीष्म उवाच ।"},
{"c": "12.273", "n": "33", "i": 59587, "v": "इत्युक्तः प्रतिजग्राह तद्वचो हव्यकव्यभुक् । पितामहस्य भगवांस्तथा च तदभूत्प्रभो ।।"},
{"c": "12.273", "n": "34", "i": 59588, "v": "ततो वृक्षौषधितृणं समाहूय पितामहः । इममर्थं महाराज वक्तुं समुपचक्रमे ।।"},
{"c": "12.273", "n": "35", "i": 59589, "v": "ततो वृक्षौषधितृणं तथैवोक्तं यथातथम् । व्यथितं वह्निवद्राजन्ब्रह्माणमिदमब्रवीत् ।।"},
{"c": "12.273", "n": "36", "i": 59590, "v": "अस्माकं ब्रह्महत्यातो कोऽन्तो लोकपितामह । स्वभावनिहतानस्मान्न पुनर्हन्तुमर्हसि ।।"},
{"c": "12.273", "n": "37", "i": 59591, "v": "वयमग्निं तथा शीतं वर्षं च पवनेरितम् । सहामः सततं देव तथा छेदनभेदनम् ।।"},
{"c": "12.273", "n": "38", "i": 59592, "v": "ब्रह्महत्यामिमामद्य भवतः शासनाद्वयम् । ग्रहीष्यामस्त्रिलोकेश मोक्षं चिन्तयतां भवान् ।।"},
{"c": "12.273", "t": "ब्रह्मोवाच ।"},
{"c": "12.273", "n": "39", "i": 59593, "v": "पर्वकाले तु संप्राप्ते यो वै छेदनभेदनम् । करिष्यति नरो मोहात्तमेषानुगमिष्यति ।।"},
{"c": "12.273", "t": "भीष्म उवाच ।"},
{"c": "12.273", "n": "40", "i": 59594, "v": "ततो वृक्षौषधितृणमेवमुक्तं महात्मना । ब्रह्माणमभिसंपूज्य जगामाशु यथागतम् ।।"},
{"c": "12.273", "n": "41", "i": 59595, "v": "आहूयाप्सरसो देवस्ततो लोकपितामहः । वाचा मधुरया प्राह सान्त्वयन्निव भारत ।।"},
{"c": "12.273", "n": "42", "i": 59596, "v": "इयमिन्द्रादनुप्राप्ता ब्रह्महत्या वराङ्गनाः । चतुर्थमस्या भागं हि मयोक्ताः संप्रतीच्छत ।।"},
{"c": "12.273", "t": "अप्सरस ऊचुः ।"},
{"c": "12.273", "n": "43", "i": 59597, "v": "ग्रहणे कृतबुद्धीनां देवेश तव शासनात् । मोक्षं समयतोऽस्माकं चिन्तयस्व पितामह ।।"},
{"c": "12.273", "t": "ब्रह्मोवाच ।"},
{"c": "12.273", "n": "44", "i": 59598, "v": "रजस्वलासु नारीषु यो वै मैथुनमाचरेत् । तमेषा यास्यति क्षिप्रं व्येतु वो मानसो ज्वरः ।।"},
{"c": "12.273", "t": "भीष्म उवाच ।"},
{"c": "12.273", "n": "45", "i": 59599, "v": "तथेति हृष्टमनस उक्त्वाथाप्सरसां गणाः । स्वानि स्थानानि संप्राप्य रेमिरे भरतर्षभ ।।"},
{"c": "12.273", "n": "46", "i": 59600, "v": "ततस्त्रिलोककृद्देवः पुनरेव महातपाः । अपः संचिन्तयामास ध्यातास्ताश्चाप्यथागमन् ।।"},
{"c": "12.273", "n": "47", "i": 59601, "v": "तास्तु सर्वाः समागम्य ब्रह्माणममितौजसम् । इदमूचुर्वचो राजन्प्रणिपत्य पितामहम् ।।"},
{"c": "12.273", "n": "48", "i": 59602, "v": "इमाः स्म देव संप्राप्तास्त्वत्सकाशमरिंदम । शासनात्तव देवेश समाज्ञापय नो विभो ।।"},
{"c": "12.273", "t": "ब्रह्मोवाच ।"},
{"c": "12.273", "n": "49", "i": 59603, "v": "इयं वृत्रादनुप्राप्ता पुरुहूतं महाभया । ब्रह्महत्या चतुर्थांशमस्या यूयं प्रतीच्छत ।।"},
{"c": "12.273", "t": "आप ऊचुः ।"},
{"c": "12.273", "n": "50", "i": 59604, "v": "एवं भवतु लोकेश यथा वदसि नः प्रभो । मोक्षं समयतोऽस्माकं संचिन्तयितुमर्हसि ।।"},
{"c": "12.273", "n": "51", "i": 59605, "v": "त्वं हि देवेश सर्वस्य जगतः परमो गुरुः । कोऽन्यः प्रसादो हि भवेद्यः कृच्छ्रान्नः समुद्धरेत् ।।"},
{"c": "12.273", "t": "ब्रह्मोवाच ।"},
{"c": "12.273", "n": "52", "i": 59606, "v": "अल्पा इति मतिं कृत्वा यो नरो बुद्धिमोहितः । श्लेष्ममूत्रपुरीषाणि युष्मासु प्रतिमोक्ष्यति ।।"},
{"c": "12.273", "n": "53", "i": 59607, "v": "तमेषा यास्यति क्षिप्रं तत्रैव च निवत्स्यति । तथा वो भविता मोक्ष इति सत्यं ब्रवीमि वः ।।"},
{"c": "12.273", "t": "भीष्म उवाच ।"},
{"c": "12.273", "n": "54", "i": 59608, "v": "ततो विमुच्य देवेन्द्रं ब्रह्महत्या युधिष्ठिर । यथानिसृष्टं तं देशमगच्छद्देवशासनात् ।।"},
{"c": "12.273", "n": "55", "i": 59609, "v": "एवं शक्रेण संप्राप्ता ब्रह्महत्या जनाधिप । पितामहमनुज्ञाप्य सोऽश्वमेधमकल्पयत् ।।"},
{"c": "12.273", "n": "56", "i": 59610, "v": "श्रूयते हि महाराज संप्राप्ता वासवेन वै । ब्रह्महत्या ततः शुद्धिं हयमेधेन लब्धवान् ।।"},
{"c": "12.273", "n": "57", "i": 59611, "v": "समवाप्य श्रियं देवो हत्वारींश्च सहस्रशः । प्रहर्षमतुलं लेभे वासवः पृथिवीपते ।।"},
{"c": "12.273", "n": "58", "i": 59612, "v": "वृत्रस्य रुधिराच्चैव खुखुण्डाः पार्थ जज्ञिरे । द्विजातिभिरभक्ष्यास्ते दीक्षितैश्च तपोधनैः ।।"},
{"c": "12.273", "n": "59", "i": 59613, "v": "सर्वावस्थं त्वमप्येषां द्विजातीनां प्रियं कुरु । इमे हि भूतले देवाः प्रथिताः कुरुनन्दन ।।"},
{"c": "12.273", "n": "60", "i": 59614, "v": "एवं शक्रेण कौरव्य बुद्धिसौक्ष्म्यान्महासुरः । उपायपूर्वं निहतो वृत्रोऽथामिततेजसा ।।"},
{"c": "12.273", "n": "61", "i": 59615, "v": "एवं त्वमपि कौरव्य पृथिव्यामपराजितः । भविष्यसि यथा देवः शतक्रतुरमित्रहा ।।"},
{"c": "12.273", "n": "62", "i": 59616, "v": "ये तु शक्रकथां दिव्यामिमां पर्वसु पर्वसु । विप्रमध्ये पठिष्यन्ति न ते प्राप्स्यन्ति किल्बिषम् ।।"},
{"c": "12.273", "n": "63", "i": 59617, "v": "इत्येतद्वृत्रमाश्रित्य शक्रस्यात्यद्भुतं महत् । कथितं कर्म ते तात किं भूयः श्रोतुमिच्छसि ।।"},
{"c": "12.274", "t": "युधिष्ठिर उवाच ।"},
{"c": "12.274", "n": "1", "i": 59618, "v": "पितामह महाप्राज्ञ सर्वशास्त्रविशारद । अस्ति वृत्रवधादेव विवक्षा मम जायते ।।"},
{"c": "12.274", "n": "2", "i": 59619, "v": "ज्वरेण मोहितो वृत्रः कथितस्ते जनाधिप । निहतो वासवेनेह वज्रेणेति ममानघ ।।"},
{"c": "12.274", "n": "3", "i": 59620, "v": "कथमेष महाप्राज्ञ ज्वरः प्रादुरभूत्कुतः । ज्वरोत्पत्तिं निपुणतः श्रोतुमिच्छाम्यहं प्रभो ।।"},
{"c": "12.274", "t": "भीष्म उवाच ।"},
{"c": "12.274", "n": "4", "i": 59621, "v": "शृणु राजञ्ज्वरस्येह संभवं लोकविश्रुतम् । विस्तरं चास्य वक्ष्यामि यादृशं चैव भारत ।।"},
{"c": "12.274", "n": "5", "i": 59622, "v": "पुरा मेरोर्महाराज शृङ्गं त्रैलोक्यविश्रुतम् । ज्योतिष्कं नाम सावित्रं सर्वरत्नविभूषितम् । अप्रमेयमनाधृष्यं सर्वलोकेषु भारत ।।"},
{"c": "12.274", "n": "6", "i": 59623, "v": "तत्र देवो गिरितटे हेमधातुविभूषिते । पर्यङ्क इव विभ्राजन्नुपविष्टो बभूव ह ।।"},
{"c": "12.274", "n": "7", "i": 59624, "v": "शैलराजसुता चास्य नित्यं पार्श्वे स्थिता बभौ । तथा देवा महात्मानो वसवश्च महौजसः ।।"},
{"c": "12.274", "n": "8", "i": 59625, "v": "तथैव च महात्मानावश्विनौ भिषजां वरौ । तथा वैश्रवणो राजा गुह्यकैरभिसंवृतः ।।"},
{"c": "12.274", "n": "9", "i": 59626, "v": "यक्षाणामधिपः श्रीमान्कैलासनिलयः प्रभुः । अङ्गिरःप्रमुखाश्चैव तथा देवर्षयोऽपरे ।।"},
{"c": "12.274", "n": "10", "i": 59627, "v": "विश्वावसुश्च गन्धर्वस्तथा नारदपर्वतौ । अप्सरोगणसंघाश्च समाजग्मुरनेकशः ।।"},
{"c": "12.274", "n": "11", "i": 59628, "v": "ववौ शिवः सुखो वायुर्नानागन्धवहः शुचिः । सर्वर्तुकुसुमोपेताः पुष्पवन्तो महाद्रुमाः ।।"},
{"c": "12.274", "n": "12", "i": 59629, "v": "तथा विद्याधराश्चैव सिद्धाश्चैव तपोधनाः । महादेवं पशुपतिं पर्युपासन्त भारत ।।"},
{"c": "12.274", "n": "13", "i": 59630, "v": "भूतानि च महाराज नानारूपधराण्यथ । राक्षसाश्च महारौद्राः पिशाचाश्च महाबलाः ।।"},
{"c": "12.274", "n": "14", "i": 59631, "v": "बहुरूपधरा हृष्टा नानाप्रहरणोद्यताः । देवस्यानुचरास्तत्र तस्थिरे चानलोपमाः ।।"},
{"c": "12.274", "n": "15", "i": 59632, "v": "नन्दी च भगवांस्तत्र देवस्यानुमते स्थितः । प्रगृह्य ज्वलितं शूलं दीप्यमानं स्वतेजसा ।।"},
{"c": "12.274", "n": "16", "i": 59633, "v": "गङ्गा च सरितां श्रेष्ठा सर्वतीर्थजलोद्भवा । पर्युपासत तं देवं रूपिणी कुरुनन्दन ।।"},
{"c": "12.274", "n": "17", "i": 59634, "v": "एवं स भगवांस्तत्र पूज्यमानः सुरर्षिभिः । देवैश्च सुमहाभागैर्महादेवो व्यतिष्ठत ।।"},
{"c": "12.274", "n": "18", "i": 59635, "v": "कस्यचित्त्वथ कालस्य दक्षो नाम प्रजापतिः । पूर्वोक्तेन विधानेन यक्ष्यमाणोऽन्वपद्यत ।।"},
{"c": "12.274", "n": "19", "i": 59636, "v": "ततस्तस्य मखं देवाः सर्वे शक्रपुरोगमाः । गमनाय समागम्य बुद्धिमापेदिरे तदा ।।"},
{"c": "12.274", "n": "20", "i": 59637, "v": "ते विमानैर्महात्मानो ज्वलितैर्ज्वलनप्रभाः । देवस्यानुमतेऽगच्छन्गङ्गाद्वारमिति श्रुतिः ।।"},
{"c": "12.274", "n": "21", "i": 59638, "v": "प्रस्थिता देवता दृष्ट्वा शैलराजसुता तदा । उवाच वचनं साध्वी देवं पशुपतिं पतिम् ।।"},
{"c": "12.274", "n": "22", "i": 59639, "v": "भगवन्क्व नु यान्त्येते देवाः शक्रपुरोगमाः । ब्रूहि तत्त्वेन तत्त्वज्ञ संशयो मे महानयम् ।।"},
{"c": "12.274", "t": "महेश्वर उवाच ।"},
{"c": "12.274", "n": "23", "i": 59640, "v": "दक्षो नाम महाभागे प्रजानां पतिरुत्तमः । हयमेधेन यजते तत्र यान्ति दिवौकसः ।।"},
{"c": "12.274", "t": "उमा उवाच ।"},
{"c": "12.274", "n": "24", "i": 59641, "v": "यज्ञमेतं महाभाग किमर्थं नाभिगच्छसि । केन वा प्रतिषेधेन गमनं ते न विद्यते ।।"},
{"c": "12.274", "t": "महेश्वर उवाच ।"},
{"c": "12.274", "n": "25", "i": 59642, "v": "सुरैरेव महाभागे सर्वमेतदनुष्ठितम् । यज्ञेषु सर्वेषु मम न भाग उपकल्पितः ।।"},
{"c": "12.274", "n": "26", "i": 59643, "v": "पूर्वोपायोपपन्नेन मार्गेण वरवर्णिनि । न मे सुराः प्रयच्छन्ति भागं यज्ञस्य धर्मतः ।।"},
{"c": "12.274", "t": "उमा उवाच ।"},
{"c": "12.274", "n": "27", "i": 59644, "v": "भगवन्सर्वभूतेषु प्रभवाभ्यधिको गुणैः । अजेयश्चाप्रधृष्यश्च तेजसा यशसा श्रिया ।।"},
{"c": "12.274", "n": "28", "i": 59645, "v": "अनेन ते महाभाग प्रतिषेधेन भागतः । अतीव दुःखमुत्पन्नं वेपथुश्च ममानघ ।।"},
{"c": "12.274", "t": "भीष्म उवाच ।"},
{"c": "12.274", "n": "29", "i": 59646, "v": "एवमुक्त्वा तु सा देवी देवं पशुपतिं पतिम् । तूष्णींभूताभवद्राजन्दह्यमानेन चेतसा ।।"},
{"c": "12.274", "n": "30", "i": 59647, "v": "अथ देव्या मतं ज्ञात्वा हृद्गतं यच्चिकीर्षितम् । स समाज्ञापयामास तिष्ठ त्वमिति नन्दिनम् ।।"},
{"c": "12.274", "n": "31", "i": 59648, "v": "ततो योगबलं कृत्वा सर्वयोगेश्वरेश्वरः । तं यज्ञं सुमहातेजा भीमैरनुचरैस्तदा । सहसा घातयामास देवदेवः पिनाकधृक् ।।"},
{"c": "12.274", "n": "32", "i": 59649, "v": "केचिन्नादानमुञ्चन्त केचिद्धासांश्च चक्रिरे । रुधिरेणापरे राजंस्तत्राग्निं समवाकिरन् ।।"},
{"c": "12.274", "n": "33", "i": 59650, "v": "केचिद्यूपान्समुत्पाट्य बभ्रमुर्विकृताननाः । आस्यैरन्ये चाग्रसन्त तथैव परिचारकान् ।।"},
{"c": "12.274", "n": "34", "i": 59651, "v": "ततः स यज्ञो नृपते वध्यमानः समन्ततः । आस्थाय मृगरूपं वै खमेवाभ्यपतत्तदा ।।"},
{"c": "12.274", "n": "35", "i": 59652, "v": "तं तु यज्ञं तथारूपं गच्छन्तमुपलभ्य सः । धनुरादाय बाणं च तदान्वसरत प्रभुः ।।"},
{"c": "12.274", "n": "36", "i": 59653, "v": "ततस्तस्य सुरेशस्य क्रोधादमिततेजसः । ललाटात्प्रसृतो घोरः स्वेदबिन्दुर्बभूव ह ।।"},
{"c": "12.274", "n": "37", "i": 59654, "v": "तस्मिन्पतितमात्रे तु स्वेदबिन्दौ तथा भुवि । प्रादुर्बभूव सुमहानग्निः कालानलोपमः ।।"},
{"c": "12.274", "n": "38", "i": 59655, "v": "तत्र चाजायत तदा पुरुषः पुरुषर्षभ । ह्रस्वोऽतिमात्ररक्ताक्षो हरिश्मश्रुर्विभीषणः ।।"},
{"c": "12.274", "n": "39", "i": 59656, "v": "ऊर्ध्वकेशोऽतिलोमाङ्गः श्येनोलूकस्तथैव च । करालः कृष्णवर्णश्च रक्तवासास्तथैव च ।।"},
{"c": "12.274", "n": "40", "i": 59657, "v": "तं यज्ञं स महासत्त्वोऽदहत्कक्षमिवानलः । देवाश्चाप्यद्रवन्सर्वे ततो भीता दिशो दश ।।"},
{"c": "12.274", "n": "41", "i": 59658, "v": "तेन तस्मिन्विचरता पुरुषेण विशां पते । पृथिवी व्यचलद्राजन्नतीव भरतर्षभ ।।"},
{"c": "12.274", "n": "42", "i": 59659, "v": "हाहाभूते प्रवृत्ते तु नादे लोकभयंकरे । पितामहो महादेवं दर्शयन्प्रत्यभाषत ।।"},
{"c": "12.274", "n": "43", "i": 59660, "v": "भवतोऽपि सुराः सर्वे भागं दास्यन्ति वै प्रभो । क्रियतां प्रतिसंहारः सर्वदेवेश्वर त्वया ।।"},
{"c": "12.274", "n": "44", "i": 59661, "v": "इमा हि देवताः सर्वा ऋषयश्च परंतप । तव क्रोधान्महादेव न शान्तिमुपलेभिरे ।।"},
{"c": "12.274", "n": "45", "i": 59662, "v": "यश्चैष पुरुषो जातः स्वेदात्ते विबुधोत्तम । ज्वरो नामैष धर्मज्ञ लोकेषु प्रचरिष्यति ।।"},
{"c": "12.274", "n": "46", "i": 59663, "v": "एकीभूतस्य न ह्यस्य धारणे तेजसः प्रभो । समर्था सकला पृथ्वी बहुधा सृज्यतामयम् ।।"},
{"c": "12.274", "n": "47", "i": 59664, "v": "इत्युक्तो ब्रह्मणा देवो भागे चापि प्रकल्पिते । भगवन्तं तथेत्याह ब्रह्माणममितौजसम् ।।"},
{"c": "12.274", "n": "48", "i": 59665, "v": "परां च प्रीतिमगमदुत्स्मयंश्च पिनाकधृक् । अवाप च तदा भागं यथोक्तं ब्रह्मणा भवः ।।"},
{"c": "12.274", "n": "49", "i": 59666, "v": "ज्वरं च सर्वधर्मज्ञो बहुधा व्यसृजत्तदा । शान्त्यर्थं सर्वभूतानां शृणु तच्चापि पुत्रक ।।"},
{"c": "12.274", "n": "50", "i": 59667, "v": "शीर्षाभितापो नागानां पर्वतानां शिलाजतुः । अपां तु नीलिकां विद्यान्निर्मोकं भुजगेषु च ।।"},
{"c": "12.274", "n": "51", "i": 59668, "v": "खोरकः सौरभेयाणामूषरं पृथिवीतले । पशूनामपि धर्मज्ञ दृष्टिप्रत्यवरोधनम् ।।"},
{"c": "12.274", "n": "52", "i": 59669, "v": "रन्ध्रागतमथाश्वानां शिखोद्भेदश्च बर्हिणाम् । नेत्ररोगः कोकिलानां ज्वरः प्रोक्तो महात्मना ।।"},
{"c": "12.274", "n": "53", "i": 59670, "v": "अब्जानां पित्तभेदश्च सर्वेषामिति नः श्रुतम् । शुकानामपि सर्वेषां हिक्किका प्रोच्यते ज्वरः ।।"},
{"c": "12.274", "n": "54", "i": 59671, "v": "शार्दूलेष्वथ धर्मज्ञ श्रमो ज्वर इहोच्यते । मानुषेषु तु धर्मज्ञ ज्वरो नामैष विश्रुतः । मरणे जन्मनि तथा मध्ये चाविशते नरम् ।।"},
{"c": "12.274", "n": "55", "i": 59672, "v": "एतन्माहेश्वरं तेजो ज्वरो नाम सुदारुणः । नमस्यश्चैव मान्यश्च सर्वप्राणिभिरीश्वरः ।।"},
{"c": "12.274", "n": "56", "i": 59673, "v": "अनेन हि समाविष्टो वृत्रो धर्मभृतां वरः । व्यजृम्भत ततः शक्रस्तस्मै वज्रमवासृजत् ।।"},
{"c": "12.274", "n": "57", "i": 59674, "v": "प्रविश्य वज्रो वृत्रं तु दारयामास भारत । दारितश्च स वज्रेण महायोगी महासुरः । जगाम परमं स्थानं विष्णोरमिततेजसः ।।"},
{"c": "12.274", "n": "58", "i": 59675, "v": "विष्णुभक्त्या हि तेनेदं जगद्व्याप्तमभूत्पुरा । तस्माच्च निहतो युद्धे विष्णोः स्थानमवाप्तवान् ।।"},
{"c": "12.274", "n": "59", "i": 59676, "v": "इत्येष वृत्रमाश्रित्य ज्वरस्य महतो मया । विस्तरः कथितः पुत्र किमन्यत्प्रब्रवीमि ते ।।"},
{"c": "12.274", "n": "60", "i": 59677, "v": "इमां ज्वरोत्पत्तिमदीनमानसः; पठेत्सदा यः सुसमाहितो नरः । विमुक्तरोगः स सुखी मुदा युतो; लभेत कामान्स यथामनीषितान् ।।"},
{"c": "12.275", "t": "युधिष्ठिर उवाच ।"},
{"c": "12.275", "n": "1", "i": 59678, "v": "शोकाद्दुःखाच्च मृत्योश्च त्रस्यन्ति प्राणिनः सदा । उभयं मे यथा न स्यात्तन्मे ब्रूहि पितामह ।।"},
{"c": "12.275", "t": "भीष्म उवाच ।"},
{"c": "12.275", "n": "2", "i": 59679, "v": "अत्रैवोदाहरन्तीममितिहासं पुरातनम् । नारदस्य च संवादं समङ्गस्य च भारत ।।"},
{"c": "12.275", "t": "नारद उवाच ।"},
{"c": "12.275", "n": "3", "i": 59680, "v": "उरसेव प्रणमसे बाहुभ्यां तरसीव च । संप्रहृष्टमना नित्यं विशोक इव लक्ष्यसे ।।"},
{"c": "12.275", "n": "4", "i": 59681, "v": "उद्वेगं नेह ते किंचित्सुसूक्ष्ममपि लक्षये । नित्यतृप्त इव स्वस्थो बालवच्च विचेष्टसे ।।"},
{"c": "12.275", "t": "समङ्ग उवाच ।"},
{"c": "12.275", "n": "5", "i": 59682, "v": "भूतं भव्यं भविष्यच्च सर्वं सत्त्वेषु मानद । तेषां तत्त्वानि जानामि ततो न विमना ह्यहम् ।।"},
{"c": "12.275", "n": "6", "i": 59683, "v": "उपक्रमानहं वेद पुनरेव फलोदयान् । लोके फलानि चित्राणि ततो न विमना ह्यहम् ।।"},
{"c": "12.275", "n": "7", "i": 59684, "v": "अगाधाश्चाप्रतिष्ठाश्च गतिमन्तश्च नारद । अन्धा जडाश्च जीवन्ति पश्यास्मानपि जीवतः ।।"},
{"c": "12.275", "n": "8", "i": 59685, "v": "विहितेनैव जीवन्ति अरोगाङ्गा दिवौकसः । बलवन्तोऽबलाश्चैव तद्वदस्मान्सभाजय ।।"},
{"c": "12.275", "n": "9", "i": 59686, "v": "सहस्रिणश्च जीवन्ति जीवन्ति शतिनस्तथा । शाकेन चान्ये जीवन्ति पश्यास्मानपि जीवतः ।।"},
{"c": "12.275", "n": "10", "i": 59687, "v": "यदा न शोचेमहि किं नु न स्या;द्धर्मेण वा नारद कर्मणा वा । कृतान्तवश्यानि यदा सुखानि; दुःखानि वा यन्न विधर्षयन्ति ।।"},
{"c": "12.275", "n": "11", "i": 59688, "v": "यस्मै प्रज्ञां कथयन्ते मनुष्याः; प्रज्ञामूलो हीन्द्रियाणां प्रसादः । मुह्यन्ति शोचन्ति यदेन्द्रियाणि; प्रज्ञालाभो नास्ति मूढेन्द्रियस्य ।।"},
{"c": "12.275", "n": "12", "i": 59689, "v": "मूढस्य दर्पः स पुनर्मोह एव; मूढस्य नायं न परोऽस्ति लोकः । न ह्येव दुःखानि सदा भवन्ति; सुखस्य वा नित्यशो लाभ एव ।।"},
{"c": "12.275", "n": "13", "i": 59690, "v": "भावात्मकं संपरिवर्तमानं; न मादृशः संज्वरं जातु कुर्यात् । इष्टान्भोगान्नानुरुध्येत्सुखं वा; न चिन्तयेद्दुःखमभ्यागतं वा ।।"},
{"c": "12.275", "n": "14", "i": 59691, "v": "समाहितो न स्पृहयेत्परेषां; नानागतं नाभिनन्देत लाभम् । न चापि हृष्येद्विपुलेऽर्थलाभे; तथार्थनाशे च न वै विषीदेत् ।।"},
{"c": "12.275", "n": "15", "i": 59692, "v": "न बान्धवा न च वित्तं न कौली; न च श्रुतं न च मन्त्रा न वीर्यम् । दुःखात्त्रातुं सर्व एवोत्सहन्ते; परत्र शीले न तु यान्ति शान्तिम् ।।"},
{"c": "12.275", "n": "16", "i": 59693, "v": "नास्ति बुद्धिरयुक्तस्य नायोगाद्विद्यते सुखम् । धृतिश्च दुःखत्यागश्चाप्युभयं नः सुखोदयम् ।।"},
{"c": "12.275", "n": "17", "i": 59694, "v": "प्रियं हि हर्षजननं हर्ष उत्सेकवर्धनः । उत्सेको नरकायैव तस्मात्तं संत्यजाम्यहम् ।।"},
{"c": "12.275", "n": "18", "i": 59695, "v": "एताञ्शोकभयोत्सेकान्मोहनान्सुखदुःखयोः । पश्यामि साक्षिवल्लोके देहस्यास्य विचेष्टनात् ।।"},
{"c": "12.275", "n": "19", "i": 59696, "v": "अर्थकामौ परित्यज्य विशोको विगतज्वरः । तृष्णामोहौ तु संत्यज्य चरामि पृथिवीमिमाम् ।।"},
{"c": "12.275", "n": "20", "i": 59697, "v": "न मृत्युतो न चाधर्मान्न लोभान्न कुतश्चन । पीतामृतस्येवात्यन्तमिह चामुत्र वा भयम् ।।"},
{"c": "12.275", "n": "21", "i": 59698, "v": "एतद्ब्रह्मन्विजानामि महत्कृत्वा तपोऽव्ययम् । तेन नारद संप्राप्तो न मां शोकः प्रबाधते ।।"},
{"c": "12.276", "t": "युधिष्ठिर उवाच ।"},
{"c": "12.276", "n": "1", "i": 59699, "v": "अतत्त्वज्ञस्य शास्त्राणां सततं संशयात्मनः । अकृतव्यवसायस्य श्रेयो ब्रूहि पितामह ।।"},
{"c": "12.276", "t": "भीष्म उवाच ।"},
{"c": "12.276", "n": "2", "i": 59700, "v": "गुरुपूजा च सततं वृद्धानां पर्युपासनम् । श्रवणं चैव विद्यानां कूटस्थं श्रेय उच्यते ।।"},
{"c": "12.276", "n": "3", "i": 59701, "v": "अत्राप्युदाहरन्तीममितिहासं पुरातनम् । गालवस्य च संवादं देवर्षेर्नारदस्य च ।।"},
{"c": "12.276", "n": "4", "i": 59702, "v": "वीतमोहक्लमं विप्रं ज्ञानतृप्तं जितेन्द्रियम् । श्रेयस्कामं जितात्मानं नारदं गालवोऽब्रवीत् ।।"},
{"c": "12.276", "n": "5", "i": 59703, "v": "यैः कैश्चित्संमतो लोके गुणैस्तु पुरुषो नृषु । भवत्यनपगान्सर्वांस्तान्गुणाँल्लक्षयाम्यहम् ।।"},
{"c": "12.276", "n": "6", "i": 59704, "v": "भवानेवंविधोऽस्माकं संशयं छेत्तुमर्हति । अमूढश्चिरमूढानां लोकतत्त्वमजानताम् ।।"},
{"c": "12.276", "n": "7", "i": 59705, "v": "ज्ञाने ह्येवं प्रवृत्तिः स्यात्कार्याकार्ये विजानतः । यत्कार्यं न व्यवस्यामस्तद्भवान्वक्तुमर्हति ।।"},
{"c": "12.276", "n": "8", "i": 59706, "v": "भगवन्नाश्रमाः सर्वे पृथगाचारदर्शिनः । इदं श्रेय इदं श्रेय इति नानाप्रधाविताः ।।"},
{"c": "12.276", "n": "9", "i": 59707, "v": "तांस्तु विप्रस्थितान्दृष्ट्वा शास्त्रैः शास्त्राभिनन्दिनः । स्वशास्त्रैः परितुष्टांश्च श्रेयो नोपलभामहे ।।"},
{"c": "12.276", "n": "10", "i": 59708, "v": "शास्त्रं यदि भवेदेकं व्यक्तं श्रेयो भवेत्तदा । शास्त्रैश्च बहुभिर्भूयः श्रेयो गुह्यं प्रवेशितम् ।।"},
{"c": "12.276", "n": "11", "i": 59709, "v": "एतस्मात्कारणाच्छ्रेयः कलिलं प्रतिभाति माम् । ब्रवीतु भगवांस्तन्मे उपसन्नोऽस्म्यधीहि भोः ।।"},
{"c": "12.276", "t": "नारद उवाच ।"},
{"c": "12.276", "n": "12", "i": 59710, "v": "आश्रमास्तात चत्वारो यथासंकल्पिताः पृथक् । तान्सर्वाननुपश्य त्वं समाश्रित्यैव गालव ।।"},
{"c": "12.276", "n": "13", "i": 59711, "v": "तेषां तेषां तथा हि त्वमाश्रमाणां ततस्ततः । नानारूपगुणोद्देशं पश्य विप्रस्थितं पृथक् । नयन्ति चैव ते सम्यगभिप्रेतमसंशयम् ।।"},
{"c": "12.276", "n": "14", "i": 59712, "v": "ऋजु पश्यंस्तथा सम्यगाश्रमाणां परां गतिम् । यत्तु निःश्रेयसं सम्यक्तच्चैवासंशयात्मकम् ।।"},
{"c": "12.276", "n": "15", "i": 59713, "v": "अनुग्रहं च मित्राणाममित्राणां च निग्रहम् । संग्रहं च त्रिवर्गस्य श्रेय आहुर्मनीषिणः ।।"},
{"c": "12.276", "n": "16", "i": 59714, "v": "निवृत्तिः कर्मणः पापात्सततं पुण्यशीलता । सद्भिश्च समुदाचारः श्रेय एतदसंशयम् ।।"},
{"c": "12.276", "n": "17", "i": 59715, "v": "मार्दवं सर्वभूतेषु व्यवहारेषु चार्जवम् । वाक्चैव मधुरा प्रोक्ता श्रेय एतदसंशयम् ।।"},
{"c": "12.276", "n": "18", "i": 59716, "v": "देवताभ्यः पितृभ्यश्च संविभागोऽतिथिष्वपि । असंत्यागश्च भृत्यानां श्रेय एतदसंशयम् ।।"},
{"c": "12.276", "n": "19", "i": 59717, "v": "सत्यस्य वचनं श्रेयः सत्यज्ञानं तु दुष्करम् । यद्भूतहितमत्यन्तमेतत्सत्यं ब्रवीम्यहम् ।।"},
{"c": "12.276", "n": "20", "i": 59718, "v": "अहंकारस्य च त्यागः प्रणयस्य च निग्रहः । संतोषश्चैकचर्या च कूटस्थं श्रेय उच्यते ।।"},
{"c": "12.276", "n": "21", "i": 59719, "v": "धर्मेण वेदाध्ययनं वेदाङ्गानां तथैव च । विद्यार्थानां च जिज्ञासा श्रेय एतदसंशयम् ।।"},
{"c": "12.276", "n": "22", "i": 59720, "v": "शब्दरूपरसस्पर्शान्सह गन्धेन केवलान् । नात्यर्थमुपसेवेत श्रेयसोऽर्थी परंतप ।।"},
{"c": "12.276", "n": "23", "i": 59721, "v": "नक्तंचर्या दिवास्वप्नमालस्यं पैशुनं मदम् । अतियोगमयोगं च श्रेयसोऽर्थी परित्यजेत् ।।"},
{"c": "12.276", "n": "24", "i": 59722, "v": "कर्मोत्कर्षं न मार्गेत परेषां परिनिन्दया । स्वगुणैरेव मार्गेत विप्रकर्षं पृथग्जनात् ।।"},
{"c": "12.276", "n": "25", "i": 59723, "v": "निर्गुणास्त्वेव भूयिष्ठमात्मसंभाविनो नराः । दोषैरन्यान्गुणवतः क्षिपन्त्यात्मगुणक्षयात् ।।"},
{"c": "12.276", "n": "26", "i": 59724, "v": "अनुच्यमानाश्च पुनस्ते मन्यन्ते महाजनात् । गुणवत्तरमात्मानं स्वेन मानेन दर्पिताः ।।"},
{"c": "12.276", "n": "27", "i": 59725, "v": "अब्रुवन्कस्यचिन्निन्दामात्मपूजामवर्णयन् । विपश्चिद्गुणसंपन्नः प्राप्नोत्येव महद्यशः ।।"},
{"c": "12.276", "n": "28", "i": 59726, "v": "अब्रुवन्वाति सुरभिर्गन्धः सुमनसां शुचिः । तथैवाव्याहरन्भाति विमलो भानुरम्बरे ।।"},
{"c": "12.276", "n": "29", "i": 59727, "v": "एवमादीनि चान्यानि परित्यक्तानि मेधया । ज्वलन्ति यशसा लोके यानि न व्याहरन्ति च ।।"},
{"c": "12.276", "n": "30", "i": 59728, "v": "न लोके दीप्यते मूर्खः केवलात्मप्रशंसया । अपि चापिहितः श्वभ्रे कृतविद्यः प्रकाशते ।।"},
{"c": "12.276", "n": "31", "i": 59729, "v": "असन्नुच्चैरपि प्रोक्तः शब्दः समुपशाम्यति । दीप्यते त्वेव लोकेषु शनैरपि सुभाषितम् ।।"},
{"c": "12.276", "n": "32", "i": 59730, "v": "मूढानामवलिप्तानामसारं भाषितं बहु । दर्शयत्यन्तरात्मानं दिवा रूपमिवांशुमान् ।।"},
{"c": "12.276", "n": "33", "i": 59731, "v": "एतस्मात्कारणात्प्रज्ञां मृगयन्ते पृथग्विधाम् । प्रज्ञालाभो हि भूतानामुत्तमः प्रतिभाति माम् ।।"},
{"c": "12.276", "n": "34", "i": 59732, "v": "नापृष्टः कस्यचिद्ब्रूयान्न चान्यायेन पृच्छतः । ज्ञानवानपि मेधावी जडवल्लोकमाचरेत् ।।"},
{"c": "12.276", "n": "35", "i": 59733, "v": "ततो वासं परीक्षेत धर्मनित्येषु साधुषु । मनुष्येषु वदान्येषु स्वधर्मनिरतेषु च ।।"},
{"c": "12.276", "n": "36", "i": 59734, "v": "चतुर्णां यत्र वर्णानां धर्मव्यतिकरो भवेत् । न तत्र वासं कुर्वीत श्रेयोर्थी वै कथंचन ।।"},
{"c": "12.276", "n": "37", "i": 59735, "v": "निरारम्भोऽप्ययमिह यथालब्धोपजीवनः । पुण्यं पुण्येषु विमलं पापं पापेषु चाप्नुयात् ।।"},
{"c": "12.276", "n": "38", "i": 59736, "v": "अपामग्नेस्तथेन्दोश्च स्पर्शं वेदयते यथा । तथा पश्यामहे स्पर्शमुभयोः पापपुण्ययोः ।।"},
{"c": "12.276", "n": "39", "i": 59737, "v": "अपश्यन्तोऽन्नविषयं भुञ्जते विघसाशिनः । भुञ्जानं चान्नविषयान्विषयं विद्धि कर्मणाम् ।।"},
{"c": "12.276", "n": "40", "i": 59738, "v": "यत्रागमयमानानामसत्कारेण पृच्छताम् । प्रब्रूयाद्ब्रह्मणो धर्मं त्यजेत्तं देशमात्मवान् ।।"},
{"c": "12.276", "n": "41", "i": 59739, "v": "शिष्योपाध्यायिका वृत्तिर्यत्र स्यात्सुसमाहिता । यथावच्छास्त्रसंपन्ना कस्तं देशं परित्यजेत् ।।"},
{"c": "12.276", "n": "42", "i": 59740, "v": "आकाशस्था ध्रुवं यत्र दोषं ब्रूयुर्विपश्चिताम् । आत्मपूजाभिकामा वै को वसेत्तत्र पण्डितः ।।"},
{"c": "12.276", "n": "43", "i": 59741, "v": "यत्र संलोडिता लुब्धैः प्रायशो धर्मसेतवः । प्रदीप्तमिव शैलान्तं कस्तं देशं न संत्यजेत् ।।"},
{"c": "12.276", "n": "44", "i": 59742, "v": "यत्र धर्ममनाशङ्काश्चरेयुर्वीतमत्सराः । चरेत्तत्र वसेच्चैव पुण्यशीलेषु साधुषु ।।"},
{"c": "12.276", "n": "45", "i": 59743, "v": "धर्ममर्थनिमित्तं तु चरेयुर्यत्र मानवाः । न ताननुवसेज्जातु ते हि पापकृतो जनाः ।।"},
{"c": "12.276", "n": "46", "i": 59744, "v": "कर्मणा यत्र पापेन वर्तन्ते जीवितेस्पवः । व्यवधावेत्ततस्तूर्णं ससर्पाच्छरणादिव ।।"},
{"c": "12.276", "n": "47", "i": 59745, "v": "येन खट्वां समारूढः कर्मणानुशयी भवेत् । आदितस्तन्न कर्तव्यमिच्छता भवमात्मनः ।।"},
{"c": "12.276", "n": "48", "i": 59746, "v": "यत्र राजा च राज्ञश्च पुरुषाः प्रत्यनन्तराः । कुटुम्बिनामग्रभुजस्त्यजेत्तद्राष्ट्रमात्मवान् ।।"},
{"c": "12.276", "n": "49", "i": 59747, "v": "श्रोत्रियास्त्वग्रभोक्तारो धर्मनित्याः सनातनाः । याजनाध्यापने युक्ता यत्र तद्राष्ट्रमावसेत् ।।"},
{"c": "12.276", "n": "50", "i": 59748, "v": "स्वाहास्वधावषट्कारा यत्र सम्यगनुष्ठिताः । अजस्रं चैव वर्तन्ते वसेत्तत्राविचारयन् ।।"},
{"c": "12.276", "n": "51", "i": 59749, "v": "अशुचीन्यत्र पश्येत ब्राह्मणान्वृत्तिकर्शितान् । त्यजेत्तद्राष्ट्रमासन्नमुपसृष्टमिवामिषम् ।।"},
{"c": "12.276", "n": "52", "i": 59750, "v": "प्रीयमाणा नरा यत्र प्रयच्छेयुरयाचिताः । स्वस्थचित्तो वसेत्तत्र कृतकृत्य इवात्मवान् ।।"},
{"c": "12.276", "n": "53", "i": 59751, "v": "दण्डो यत्राविनीतेषु सत्कारश्च कृतात्मसु । चरेत्तत्र वसेच्चैव पुण्यशीलेषु साधुषु ।।"},
{"c": "12.276", "n": "54", "i": 59752, "v": "उपसृष्टेष्वदान्तेषु दुराचारेष्वसाधुषु । अविनीतेषु लुब्धेषु सुमहद्दण्डधारणम् ।।"},
{"c": "12.276", "n": "55", "i": 59753, "v": "यत्र राजा धर्मनित्यो राज्यं वै पर्युपासिता । अपास्य कामान्कामेशो वसेत्तत्राविचारयन् ।।"},
{"c": "12.276", "n": "56", "i": 59754, "v": "तथाशीला हि राजानः सर्वान्विषयवासिनः । श्रेयसा योजयन्त्याशु श्रेयसि प्रत्युपस्थिते ।।"},
{"c": "12.276", "n": "57", "i": 59755, "v": "पृच्छतस्ते मया तात श्रेय एतदुदाहृतम् । न हि शक्यं प्रधानेन श्रेयः संख्यातुमात्मनः ।।"},
{"c": "12.276", "n": "58", "i": 59756, "v": "एवं प्रवर्तमानस्य वृत्तिं प्रणिहितात्मनः । तपसैवेह बहुलं श्रेयो व्यक्तं भविष्यति ।।"},
{"c": "12.277", "t": "युधिष्ठिर उवाच ।"},
{"c": "12.277", "n": "1", "i": 59757, "v": "कथं नु मुक्तः पृथिवीं चरेदस्मद्विधो नृपः । नित्यं कैश्च गुणैर्युक्तः सङ्गपाशाद्विमुच्यते ।।"},
{"c": "12.277", "t": "भीष्म उवाच ।"},
{"c": "12.277", "n": "2", "i": 59758, "v": "अत्र ते वर्तयिष्यामि इतिहासं पुरातनम् । अरिष्टनेमिना प्रोक्तं सगरायानुपृच्छते ।।"},
{"c": "12.277", "t": "सगर उवाच ।"},
{"c": "12.277", "n": "3", "i": 59759, "v": "किं श्रेयः परमं ब्रह्मन्कृत्वेह सुखमश्नुते । कथं न शोचेन्न क्षुभ्येदेतदिच्छामि वेदितुम् ।।"},
{"c": "12.277", "t": "भीष्म उवाच ।"},
{"c": "12.277", "n": "4", "i": 59760, "v": "एवमुक्तस्तदा तार्क्ष्यः सर्वशास्त्रविशारदः । विबुध्य संपदं चाग्र्यां सद्वाक्यमिदमब्रवीत् ।।"},
{"c": "12.277", "n": "5", "i": 59761, "v": "सुखं मोक्षसुखं लोके न च लोकोऽवगच्छति । प्रसक्तः पुत्रपशुषु धनधान्यसमाकुलः ।।"},
{"c": "12.277", "n": "6", "i": 59762, "v": "सक्तबुद्धिरशान्तात्मा न स शक्यश्चिकित्सितुम् । स्नेहपाशसितो मूढो न स मोक्षाय कल्पते ।।"},
{"c": "12.277", "n": "7", "i": 59763, "v": "स्नेहजानिह ते पाशान्वक्ष्यामि शृणु तान्मम । सकर्णकेन शिरसा शक्याश्छेत्तुं विजानता ।।"},
{"c": "12.277", "n": "8", "i": 59764, "v": "संभाव्य पुत्रान्कालेन यौवनस्थान्निवेश्य च । समर्थाञ्जीवने ज्ञात्वा मुक्तश्चर यथासुखम् ।।"},
{"c": "12.277", "n": "9", "i": 59765, "v": "भार्यां पुत्रवतीं वृद्धां लालितां पुत्रवत्सलाम् । ज्ञात्वा प्रजहि काले त्वं परार्थमनुदृश्य च ।।"},
{"c": "12.277", "n": "10", "i": 59766, "v": "सापत्यो निरपत्यो वा मुक्तश्चर यथासुखम् । इन्द्रियैरिन्द्रियार्थांस्त्वमनुभूय यथाविधि ।।"},
{"c": "12.277", "n": "11", "i": 59767, "v": "कृतकौतूहलस्तेषु मुक्तश्चर यथासुखम् । उपपत्त्योपलब्धेषु लाभेषु च समो भव ।।"},
{"c": "12.277", "n": "12", "i": 59768, "v": "एष तावत्समासेन तव संकीर्तितो मया । मोक्षार्थो विस्तरेणापि भूयो वक्ष्यामि तच्छृणु ।।"},
{"c": "12.277", "n": "13", "i": 59769, "v": "मुक्ता वीतभया लोके चरन्ति सुखिनो नराः । सक्तभावा विनश्यन्ति नरास्तत्र न संशयः ।।"},
{"c": "12.277", "n": "14", "i": 59770, "v": "आहारसंचयाश्चैव तथा कीटपिपीलिकाः । असक्ताः सुखिनो लोके सक्ताश्चैव विनाशिनः ।।"},
{"c": "12.277", "n": "15", "i": 59771, "v": "स्वजने न च ते चिन्ता कर्तव्या मोक्षबुद्धिना । इमे मया विनाभूता भविष्यन्ति कथं त्विति ।।"},
{"c": "12.277", "n": "16", "i": 59772, "v": "स्वयमुत्पद्यते जन्तुः स्वयमेव विवर्धते । सुखदुःखे तथा मृत्युं स्वयमेवाधिगच्छति ।।"},
{"c": "12.277", "n": "17", "i": 59773, "v": "भोजनाच्छादने चैव मात्रा पित्रा च संग्रहम् । स्वकृतेनाधिगच्छन्ति लोके नास्त्यकृतं पुरा ।।"},
{"c": "12.277", "n": "18", "i": 59774, "v": "धात्रा विहितभक्ष्याणि सर्वभूतानि मेदिनीम् । लोके विपरिधावन्ति रक्षितानि स्वकर्मभिः ।।"},
{"c": "12.277", "n": "19", "i": 59775, "v": "स्वयं मृत्पिण्डभूतस्य परतन्त्रस्य सर्वदा । को हेतुः स्वजनं पोष्टुं रक्षितुं वादृढात्मनः ।।"},
{"c": "12.277", "n": "20", "i": 59776, "v": "स्वजनं हि यदा मृत्युर्हन्त्येव तव पश्यतः । कृतेऽपि यत्ने महति तत्र बोद्धव्यमात्मना ।।"},
{"c": "12.277", "n": "21", "i": 59777, "v": "जीवन्तमपि चैवैनं भरणे रक्षणे तथा । असमाप्ते परित्यज्य पश्चादपि मरिष्यसि ।।"},
{"c": "12.277", "n": "22", "i": 59778, "v": "यदा मृतश्च स्वजनं न ज्ञास्यसि कथंचन । सुखितं दुःखितं वापि ननु बोद्धव्यमात्मना ।।"},
{"c": "12.277", "n": "23", "i": 59779, "v": "मृते वा त्वयि जीवे वा यदि भोक्ष्यति वै जनः । स्वकृतं ननु बुद्ध्वैवं कर्तव्यं हितमात्मनः ।।"},
{"c": "12.277", "n": "24", "i": 59780, "v": "एवं विजानँल्लोकेऽस्मिन्कः कस्येत्यभिनिश्चितः । मोक्षे निवेशय मनो भूयश्चाप्युपधारय ।।"},
{"c": "12.277", "n": "25", "i": 59781, "v": "क्षुत्पिपासादयो भावा जिता यस्येह देहिनः । क्रोधो लोभस्तथा मोहः सत्त्ववान्मुक्त एव सः ।।"},
{"c": "12.277", "n": "26", "i": 59782, "v": "द्यूते पाने तथा स्त्रीषु मृगयायां च यो नरः । न प्रमाद्यति संमोहात्सततं मुक्त एव सः ।।"},
{"c": "12.277", "n": "27", "i": 59783, "v": "दिवसे दिवसे नाम रात्रौ रात्रौ सदा सदा । भोक्तव्यमिति यः खिन्नो दोषबुद्धिः स उच्यते ।।"},
{"c": "12.277", "n": "28", "i": 59784, "v": "आत्मभावं तथा स्त्रीषु मुक्तमेव पुनः पुनः । यः पश्यति सदा युक्तो यथावन्मुक्त एव सः ।।"},
{"c": "12.277", "n": "29", "i": 59785, "v": "संभवं च विनाशं च भूतानां चेष्टितं तथा । यस्तत्त्वतो विजानाति लोकेऽस्मिन्मुक्त एव सः ।।"},
{"c": "12.277", "n": "30", "i": 59786, "v": "प्रस्थं वाहसहस्रेषु यात्रार्थं चैव कोटिषु । प्रासादे मञ्चकस्थानं यः पश्यति स मुच्यते ।।"},
{"c": "12.277", "n": "31", "i": 59787, "v": "मृत्युनाभ्याहतं लोकं व्याधिभिश्चोपपीडितम् । अवृत्तिकर्शितं चैव यः पश्यति स मुच्यते ।।"},
{"c": "12.277", "n": "32", "i": 59788, "v": "यः पश्यति सुखी तुष्टो नपश्यंश्च विहन्यते । यश्चाप्यल्पेन संतुष्टो लोकेऽस्मिन्मुक्त एव सः ।।"},
{"c": "12.277", "n": "33", "i": 59789, "v": "अग्नीषोमाविदं सर्वमिति यश्चानुपश्यति । न च संस्पृश्यते भावैरद्भुतैर्मुक्त एव सः ।।"},
{"c": "12.277", "n": "34", "i": 59790, "v": "पर्यङ्कशय्या भूमिश्च समाने यस्य देहिनः । शालयश्च कदन्नं च यस्य स्यान्मुक्त एव सः ।।"},
{"c": "12.277", "n": "35", "i": 59791, "v": "क्षौमं च कुशचीरं च कौशेयं वल्कलानि च । आविकं चर्म च समं यस्य स्यान्मुक्त एव सः ।।"},
{"c": "12.277", "n": "36", "i": 59792, "v": "पञ्चभूतसमुद्भूतं लोकं यश्चानुपश्यति । तथा च वर्तते दृष्ट्वा लोकेऽस्मिन्मुक्त एव सः ।।"},
{"c": "12.277", "n": "37", "i": 59793, "v": "सुखदुःखे समे यस्य लाभालाभौ जयाजयौ । इच्छाद्वेषौ भयोद्वेगौ सर्वथा मुक्त एव सः ।।"},
{"c": "12.277", "n": "38", "i": 59794, "v": "रक्तमूत्रपुरीषाणां दोषाणां संचयं तथा । शरीरं दोषबहुलं दृष्ट्वा चेदं विमुच्यते ।।"},
{"c": "12.277", "n": "39", "i": 59795, "v": "वलीपलितसंयोगं कार्श्यं वैवर्ण्यमेव च । कुब्जभावं च जरया यः पश्यति स मुच्यते ।।"},
{"c": "12.277", "n": "40", "i": 59796, "v": "पुंस्त्वोपघातं कालेन दर्शनोपरमं तथा । बाधिर्यं प्राणमन्दत्वं यः पश्यति स मुच्यते ।।"},
{"c": "12.277", "n": "41", "i": 59797, "v": "गतानृषींस्तथा देवानसुरांश्च तथा गतान् । लोकादस्मात्परं लोकं यः पश्यति स मुच्यते ।।"},
{"c": "12.277", "n": "42", "i": 59798, "v": "प्रभावैरन्वितास्तैस्तैः पार्थिवेन्द्राः सहस्रशः । ये गताः पृथिवीं त्यक्त्वा इति ज्ञात्वा विमुच्यते ।।"},
{"c": "12.277", "n": "43", "i": 59799, "v": "अर्थांश्च दुर्लभाँल्लोके क्लेशांश्च सुलभांस्तथा । दुःखं चैव कुटुम्बार्थे यः पश्यति स मुच्यते ।।"},
{"c": "12.277", "n": "44", "i": 59800, "v": "अपत्यानां च वैगुण्यं जनं विगुणमेव च । पश्यन्भूयिष्ठशो लोके को मोक्षं नाभिपूजयेत् ।।"},
{"c": "12.277", "n": "45", "i": 59801, "v": "शास्त्राल्लोकाच्च यो बुद्धः सर्वं पश्यति मानवः । असारमिव मानुष्यं सर्वथा मुक्त एव सः ।।"},
{"c": "12.277", "n": "46", "i": 59802, "v": "एतच्छ्रुत्वा मम वचो भवांश्चरतु मुक्तवत् । गार्हस्थ्ये यदि ते मोक्षे कृता बुद्धिरविक्लवा ।।"},
{"c": "12.277", "n": "47", "i": 59803, "v": "तत्तस्य वचनं श्रुत्वा सम्यक्स पृथिवीपतिः । मोक्षजैश्च गुणैर्युक्तः पालयामास च प्रजाः ।।"},
{"c": "12.278", "t": "युधिष्ठिर उवाच ।"},
{"c": "12.278", "n": "1", "i": 59804, "v": "तिष्ठते मे सदा तात कौतूहलमिदं हृदि । तदहं श्रोतुमिच्छामि त्वत्तः कुरुपितामह ।।"},
{"c": "12.278", "n": "2", "i": 59805, "v": "कथं देवर्षिरुशना सदा काव्यो महामतिः । असुराणां प्रियकरः सुराणामप्रिये रतः ।।"},
{"c": "12.278", "n": "3", "i": 59806, "v": "वर्धयामास तेजश्च किमर्थममितौजसाम् । नित्यं वैरनिबद्धाश्च दानवाः सुरसत्तमैः ।।"},
{"c": "12.278", "n": "4", "i": 59807, "v": "कथं चाप्युशना प्राप शुक्रत्वममरद्युतिः । ऋद्धिं च स कथं प्राप्तः सर्वमेतद्ब्रवीहि मे ।।"},
{"c": "12.278", "n": "5", "i": 59808, "v": "न याति च स तेजस्वी मध्येन नभसः कथम् । एतदिच्छामि विज्ञातुं निखिलेन पितामह ।।"},
{"c": "12.278", "t": "भीष्म उवाच ।"},
{"c": "12.278", "n": "6", "i": 59809, "v": "शृणु राजन्नवहितः सर्वमेतद्यथातथम् । यथामति यथा चैतच्छ्रुतपूर्वं मयानघ ।।"},
{"c": "12.278", "n": "7", "i": 59810, "v": "एष भार्गवदायादो मुनिः सत्यो दृढव्रतः । असुराणां प्रियकरो निमित्ते करुणात्मके ।।"},
{"c": "12.278", "n": "8", "i": 59811, "v": "इन्द्रोऽथ धनदो राजा यक्षरक्षोधिपः स च । प्रभविष्णुश्च कोशस्य जगतश्च तथा प्रभुः ।।"},
{"c": "12.278", "n": "9", "i": 59812, "v": "तस्यात्मानमथाविश्य योगसिद्धो महामुनिः । रुद्ध्वा धनपतिं देवं योगेन हृतवान्वसु ।।"},
{"c": "12.278", "n": "10", "i": 59813, "v": "हृते धने ततः शर्म न लेभे धनदस्तथा । आपन्नमन्युः संविग्नः सोऽभ्यगात्सुरसत्तमम् ।।"},
{"c": "12.278", "n": "11", "i": 59814, "v": "निवेदयामास तदा शिवायामिततेजसे । देवश्रेष्ठाय रुद्राय सौम्याय बहुरूपिणे ।।"},
{"c": "12.278", "t": "कुबेर उवाच ।"},
{"c": "12.278", "n": "12", "i": 59815, "v": "योगात्मकेनोशनसा रुद्ध्वा मम हृतं वसु । योगेनात्मगतिं कृत्वा निःसृतश्च महातपाः ।।"},
{"c": "12.278", "t": "भीष्म उवाच ।"},
{"c": "12.278", "n": "13", "i": 59816, "v": "एतच्छ्रुत्वा ततः क्रुद्धो महायोगी महेश्वरः । संरक्तनयनो राजञ्शूलमादाय तस्थिवान् ।।"},
{"c": "12.278", "n": "14", "i": 59817, "v": "क्वास्वौ क्वासाविति प्राह गृहीत्वा परमायुधम् । उशना दूरतस्तस्य बभौ ज्ञात्वा चिकीर्षितम् ।।"},
{"c": "12.278", "n": "15", "i": 59818, "v": "स महायोगिनो बुद्ध्वा तं रोषं वै महात्मनः । गतिमागमनं वेत्ति स्थानं वेत्ति ततः प्रभुः ।।"},
{"c": "12.278", "n": "16", "i": 59819, "v": "संचिन्त्योग्रेण तपसा महात्मानं महेश्वरम् । उशना योगसिद्धात्मा शूलाग्रे प्रत्यदृश्यत ।।"},
{"c": "12.278", "n": "17", "i": 59820, "v": "विज्ञातरूपः स तदा तपःसिद्धेन धन्विना । ज्ञात्वा शूलं च देवेशः पाणिना समनामयत् ।।"},
{"c": "12.278", "n": "18", "i": 59821, "v": "आनतेनाथ शूलेन पाणिनामिततेजसा । पिनाकमिति चोवाच शूलमुग्रायुधः प्रभुः ।।"},
{"c": "12.278", "n": "19", "i": 59822, "v": "पाणिमध्यगतं दृष्ट्वा भार्गवं तमुमापतिः । आस्यं विवृत्य ककुदी पाणिं संप्राक्षिपच्छनैः ।।"},
{"c": "12.278", "n": "20", "i": 59823, "v": "स तु प्रविष्ट उशना कोष्ठं माहेश्वरं प्रभुः । व्यचरच्चापि तत्रासौ महात्मा भृगुनन्दनः ।।"},
{"c": "12.278", "t": "युधिष्ठिर उवाच ।"},
{"c": "12.278", "n": "21", "i": 59824, "v": "किमर्थं व्यचरद्राजन्नुशना तस्य धीमतः । जठरे देवदेवस्य किं चाकार्षीन्महाद्युतिः ।।"},
{"c": "12.278", "t": "भीष्म उवाच ।"},
{"c": "12.278", "n": "22", "i": 59825, "v": "पुरा सोऽन्तर्जलगतः स्थाणुभूतो महाव्रतः । वर्षाणामभवद्राजन्प्रयुतान्यर्बुदानि च ।।"},
{"c": "12.278", "n": "23", "i": 59826, "v": "उदतिष्ठत्तपस्तप्त्वा दुश्चरं स महाह्रदात् । ततो देवातिदेवस्तं ब्रह्मा समुपसर्पत ।।"},
{"c": "12.278", "n": "24", "i": 59827, "v": "तपोवृद्धिमपृच्छच्च कुशलं चैनमव्ययम् । तपः सुचीर्णमिति च प्रोवाच वृषभध्वजः ।।"},
{"c": "12.278", "n": "25", "i": 59828, "v": "तत्संयोगेन वृद्धिं चाप्यपश्यत्स तु शंकरः । महामतिरचिन्त्यात्मा सत्यधर्मरतः सदा ।।"},
{"c": "12.278", "n": "26", "i": 59829, "v": "स तेनाढ्यो महायोगी तपसा च धनेन च । व्यराजत महाराज त्रिषु लोकेषु वीर्यवान् ।।"},
{"c": "12.278", "n": "27", "i": 59830, "v": "ततः पिनाकी योगात्मा ध्यानयोगं समाविशत् । उशना तु समुद्विग्नो निलिल्ये जठरे ततः ।।"},
{"c": "12.278", "n": "28", "i": 59831, "v": "तुष्टाव च महायोगी देवं तत्रस्थ एव च । निःसारं काङ्क्षमाणस्तु तेजसा प्रत्यहन्यत ।।"},
{"c": "12.278", "n": "29", "i": 59832, "v": "उशना तु तदोवाच जठरस्थो महामुनिः । प्रसादं मे कुरुष्वेति पुनः पुनररिंदम ।।"},
{"c": "12.278", "n": "30", "i": 59833, "v": "तमुवाच महादेवो गच्छ शिश्नेन मोक्षणम् । इति स्रोतांसि सर्वाणि रुद्ध्वा त्रिदशपुंगवः ।।"},
{"c": "12.278", "n": "31", "i": 59834, "v": "अपश्यमानः स द्वारं सर्वतःपिहितो मुनिः । पर्यक्रामद्दह्यमान इतश्चेतश्च तेजसा ।।"},
{"c": "12.278", "n": "32", "i": 59835, "v": "स विनिष्क्रम्य शिश्नेन शुक्रत्वमभिपेदिवान् । कार्येण तेन नभसो नागच्छत च मध्यतः ।।"},
{"c": "12.278", "n": "33", "i": 59836, "v": "निष्क्रान्तमथ तं दृष्ट्वा ज्वलन्तमिव तेजसा । भवो रोषसमाविष्टः शूलोद्यतकरः स्थितः ।।"},
{"c": "12.278", "n": "34", "i": 59837, "v": "न्यवारयत तं देवी क्रुद्धं पशुपतिं पतिम् । पुत्रत्वमगमद्देव्या वारिते शंकरे च सः ।।"},
{"c": "12.278", "t": "देव्युवाच ।"},
{"c": "12.278", "n": "35", "i": 59838, "v": "हिंसनीयस्त्वया नैष मम पुत्रत्वमागतः । न हि देवोदरात्कश्चिन्निःसृतो नाशमर्छति ।।"},
{"c": "12.278", "t": "भीष्म उवाच ।"},
{"c": "12.278", "n": "36", "i": 59839, "v": "ततः प्रीतोऽभवद्देव्याः प्रहसंश्चेदमब्रवीत् । गच्छत्वेष यथाकाममिति राजन्पुनः पुनः ।।"},
{"c": "12.278", "n": "37", "i": 59840, "v": "ततः प्रणम्य वरदं देवं देवीमुमां तथा । उशना प्राप तद्धीमान्गतिमिष्टां महामुनिः ।।"},
{"c": "12.278", "n": "38", "i": 59841, "v": "एतत्ते कथितं तात भार्गवस्य महात्मनः । चरितं भरतश्रेष्ठ यन्मां त्वं परिपृच्छसि ।।"},
{"c": "12.279", "t": "युधिष्ठिर उवाच ।"},
{"c": "12.279", "n": "1", "i": 59842, "v": "अतः परं महाबाहो यच्छ्रेयस्तद्वदस्व मे । न तृप्याम्यमृतस्येव वचसस्ते पितामह ।।"},
{"c": "12.279", "n": "2", "i": 59843, "v": "किं कर्म पुरुषः कृत्वा शुभं पुरुषसत्तम । श्रेयः परमवाप्नोति प्रेत्य चेह च तद्वद ।।"},
{"c": "12.279", "t": "भीष्म उवाच ।"},
{"c": "12.279", "n": "3", "i": 59844, "v": "अत्र ते वर्तयिष्यामि यथा पूर्वं महायशाः । पराशरं महात्मानं पप्रच्छ जनको नृपः ।।"},
{"c": "12.279", "n": "4", "i": 59845, "v": "किं श्रेयः सर्वभूतानामस्मिँल्लोके परत्र च । यद्भवेत्प्रतिपत्तव्यं तद्भवान्प्रब्रवीतु मे ।।"},
{"c": "12.279", "n": "5", "i": 59846, "v": "ततः स तपसा युक्तः सर्वधर्मविधानवित् । नृपायानुग्रहमना मुनिर्वाक्यमथाब्रवीत् ।।"},
{"c": "12.279", "n": "6", "i": 59847, "v": "धर्म एव कृतः श्रेयानिह लोके परत्र च । तस्माद्धि परमं नास्ति यथा प्राहुर्मनीषिणः ।।"},
{"c": "12.279", "n": "7", "i": 59848, "v": "प्रतिपद्य नरो धर्मं स्वर्गलोके महीयते । धर्मात्मकः कर्मविधिर्देहिनां नृपसत्तम । तस्मिन्नाश्रमिणः सन्तः स्वकर्माणीह कुर्वते ।।"},
{"c": "12.279", "n": "8", "i": 59849, "v": "चतुर्विधा हि लोकस्य यात्रा तात विधीयते । मर्त्या यत्रावतिष्ठन्ते सा च कामात्प्रवर्तते ।।"},
{"c": "12.279", "n": "9", "i": 59850, "v": "सुकृतासुकृतं कर्म निषेव्य विविधैः क्रमैः । दशार्धप्रविभक्तानां भूतानां बहुधा गतिः ।।"},
{"c": "12.279", "n": "10", "i": 59851, "v": "सौवर्णं राजतं वापि यथा भाण्डं निषिच्यते । तथा निषिच्यते जन्तुः पूर्वकर्मवशानुगः ।।"},
{"c": "12.279", "n": "11", "i": 59852, "v": "नाबीजाज्जायते किंचिन्नाकृत्वा सुखमेधते । सुकृती विन्दति सुखं प्राप्य देहक्षयं नरः ।।"},
{"c": "12.279", "n": "12", "i": 59853, "v": "दैवं तात न पश्यामि नास्ति दैवस्य साधनम् । स्वभावतो हि संसिद्धा देवगन्धर्वदानवाः ।।"},
{"c": "12.279", "n": "13", "i": 59854, "v": "प्रेत्य जातिकृतं कर्म न स्मरन्ति सदा जनाः । ते वै तस्य फलप्राप्तौ कर्म चापि चतुर्विधम् ।।"},
{"c": "12.279", "n": "14", "i": 59855, "v": "लोकयात्राश्रयश्चैव शब्दो वेदाश्रयः कृतः । शान्त्यर्थं मनसस्तात नैतद्वृद्धानुशासनम् ।।"},
{"c": "12.279", "n": "15", "i": 59856, "v": "चक्षुषा मनसा वाचा कर्मणा च चतुर्विधम् । कुरुते यादृशं कर्म तादृशं प्रतिपद्यते ।।"},
{"c": "12.279", "n": "16", "i": 59857, "v": "निरन्तरं च मिश्रं च फलते कर्म पार्थिव । कल्याणं यदि वा पापं न तु नाशोऽस्य विद्यते ।।"},
{"c": "12.279", "n": "17", "i": 59858, "v": "कदाचित्सुकृतं तात कूटस्थमिव तिष्ठति । मज्जमानस्य संसारे यावद्दुःखाद्विमुच्यते ।।"},
{"c": "12.279", "n": "18", "i": 59859, "v": "ततो दुःखक्षयं कृत्वा सुकृतं कर्म सेवते । सुकृतक्षयाद्दुष्कृतं च तद्विद्धि मनुजाधिप ।।"},
{"c": "12.279", "n": "19", "i": 59860, "v": "दमः क्षमा धृतिस्तेजः संतोषः सत्यवादिता । ह्रीरहिंसाव्यसनिता दाक्ष्यं चेति सुखावहाः ।।"},
{"c": "12.279", "n": "20", "i": 59861, "v": "दुष्कृते सुकृते वापि न जन्तुरयतो भवेत् । नित्यं मनःसमाधाने प्रयतेत विचक्षणः ।।"},
{"c": "12.279", "n": "21", "i": 59862, "v": "नायं परस्य सुकृतं दुष्कृतं वापि सेवते । करोति यादृशं कर्म तादृशं प्रतिपद्यते ।।"},
{"c": "12.279", "n": "22", "i": 59863, "v": "सुखदुःखे समाधाय पुमानन्येन गच्छति । अन्येनैव जनः सर्वः संगतो यश्च पार्थिव ।।"},
{"c": "12.279", "n": "23", "i": 59864, "v": "परेषां यदसूयेत न तत्कुर्यात्स्वयं नरः । यो ह्यसूयुस्तथायुक्तः सोऽवहासं नियच्छति ।।"},
{"c": "12.279", "n": "24", "i": 59865, "v": "भीरू राजन्यो ब्राह्मणः सर्वभक्षो; वैश्योऽनीहावान्हीनवर्णोऽलसश्च । विद्वांश्चाशीलो वृत्तहीनः कुलीनः; सत्याद्भ्रष्टो ब्राह्मणः स्त्री च दुष्टा ।।"},
{"c": "12.279", "n": "25", "i": 59866, "v": "रागी मुक्तः पचमानोऽऽत्महेतो;र्मूर्खो वक्ता नृपहीनं च राष्ट्रम् । एते सर्वे शोच्यतां यान्ति राज;न्यश्चायुक्तः स्नेहहीनः प्रजासु ।।"},
{"c": "12.280", "t": "पराशर उवाच ।"},
{"c": "12.280", "n": "1", "i": 59867, "v": "मनोरथरथं प्राप्य इन्द्रियार्थहयं नरः । रश्मिभिर्ज्ञानसंभूतैर्यो गच्छति स बुद्धिमान् ।।"},
{"c": "12.280", "n": "2", "i": 59868, "v": "सेवाश्रितेन मनसा वृत्तिहीनस्य शस्यते । द्विजातिहस्तान्निर्वृत्ता न तु तुल्यात्परस्परम् ।।"},
{"c": "12.280", "n": "3", "i": 59869, "v": "आयुर्नसुलभं लब्ध्वा नावकर्षेद्विशां पते । उत्कर्षार्थं प्रयतते नरः पुण्येन कर्मणा ।।"},
{"c": "12.280", "n": "4", "i": 59870, "v": "वर्णेभ्योऽपि परिभ्रष्टः स वै संमानमर्हति । न तु यः सत्क्रियां प्राप्य राजसं कर्म सेवते ।।"},
{"c": "12.280", "n": "5", "i": 59871, "v": "वर्णोत्कर्षमवाप्नोति नरः पुण्येन कर्मणा । दुर्लभं तमलब्धा हि हन्यात्पापेन कर्मणा ।।"},
{"c": "12.280", "n": "6", "i": 59872, "v": "अज्ञानाद्धि कृतं पापं तपसैवाभिनिर्णुदेत् । पापं हि कर्म फलति पापमेव स्वयं कृतम् । तस्मात्पापं न सेवेत कर्म दुःखफलोदयम् ।।"},
{"c": "12.280", "n": "7", "i": 59873, "v": "पापानुबन्धं यत्कर्म यद्यपि स्यान्महाफलम् । न तत्सेवेत मेधावी शुचिः कुसलिलं यथा ।।"},
{"c": "12.280", "n": "8", "i": 59874, "v": "किंकष्टमनुपश्यामि फलं पापस्य कर्मणः । प्रत्यापन्नस्य हि सतो नात्मा तावद्विरोचते ।।"},
{"c": "12.280", "n": "9", "i": 59875, "v": "प्रत्यापत्तिश्च यस्येह बालिशस्य न जायते । तस्यापि सुमहांस्तापः प्रस्थितस्योपजायते ।।"},
{"c": "12.280", "n": "10", "i": 59876, "v": "विरक्तं शोध्यते वस्त्रं न तु कृष्णोपसंहितम् । प्रयत्नेन मनुष्येन्द्र पापमेवं निबोध मे ।।"},
{"c": "12.280", "n": "11", "i": 59877, "v": "स्वयं कृत्वा तु यः पापं शुभमेवानुतिष्ठति । प्रायश्चित्तं नरः कर्तुमुभयं सोऽश्नुते पृथक् ।।"},
{"c": "12.280", "n": "12", "i": 59878, "v": "अज्ञानात्तु कृतां हिंसामहिंसा व्यपकर्षति । ब्राह्मणाः शास्त्रनिर्देशादित्याहुर्ब्रह्मवादिनः ।।"},
{"c": "12.280", "n": "13", "i": 59879, "v": "तथा कामकृतं चास्य विहिंसैवापकर्षति । इत्याहुर्धर्मशास्त्रज्ञा ब्राह्मणा वेदपारगाः ।।"},
{"c": "12.280", "n": "14", "i": 59880, "v": "अहं तु तावत्पश्यामि कर्म यद्वर्तते कृतम् । गुणयुक्तं प्रकाशं च पापेनानुपसंहितम् ।।"},
{"c": "12.280", "n": "15", "i": 59881, "v": "यथा सूक्ष्माणि कर्माणि फलन्तीह यथातथम् । बुद्धियुक्तानि तानीह कृतानि मनसा सह ।।"},
{"c": "12.280", "n": "16", "i": 59882, "v": "भवत्यल्पफलं कर्म सेवितं नित्यमुल्बणम् । अबुद्धिपूर्वं धर्मज्ञ कृतमुग्रेण कर्मणा ।।"},
{"c": "12.280", "n": "17", "i": 59883, "v": "कृतानि यानि कर्माणि दैवतैर्मुनिभिस्तथा । नाचरेत्तानि धर्मात्मा श्रुत्वा चापि न कुत्सयेत् ।।"},
{"c": "12.280", "n": "18", "i": 59884, "v": "संचिन्त्य मनसा राजन्विदित्वा शक्तिमात्मनः । करोति यः शुभं कर्म स वै भद्राणि पश्यति ।।"},
{"c": "12.280", "n": "19", "i": 59885, "v": "नवे कपाले सलिलं संन्यस्तं हीयते यथा । नवेतरे तथाभावं प्राप्नोति सुखभावितम् ।।"},
{"c": "12.280", "n": "20", "i": 59886, "v": "सतोयेऽन्यत्तु यत्तोयं तस्मिन्नेव प्रसिच्यते । वृद्धे वृद्धिमवाप्नोति सलिले सलिलं यथा ।।"},
{"c": "12.280", "n": "21", "i": 59887, "v": "एवं कर्माणि यानीह बुद्धियुक्तानि भूपते । नसमानीह हीनानि तानि पुण्यतमान्यपि ।।"},
{"c": "12.280", "n": "22", "i": 59888, "v": "राज्ञा जेतव्याः सायुधाश्चोन्नताश्च; सम्यक्कर्तव्यं पालनं च प्रजानाम् । अग्निश्चेयो बहुभिश्चापि यज्ञै;रन्ते मध्ये वा वनमाश्रित्य स्थेयम् ।।"},
{"c": "12.280", "n": "23", "i": 59889, "v": "दमान्वितः पुरुषो धर्मशीलो; भूतानि चात्मानमिवानुपश्येत् । गरीयसः पूजयेदात्मशक्त्या; सत्येन शीलेन सुखं नरेन्द्र ।।"},
{"c": "12.281", "t": "पराशर उवाच ।"},
{"c": "12.281", "n": "1", "i": 59890, "v": "कः कस्य चोपकुरुते कश्च कस्मै प्रयच्छति । प्राणी करोत्ययं कर्म सर्वमात्मार्थमात्मना ।।"},
{"c": "12.281", "n": "2", "i": 59891, "v": "गौरवेण परित्यक्तं निःस्नेहं परिवर्जयेत् । सोदर्यं भ्रातरमपि किमुतान्यं पृथग्जनम् ।।"},
{"c": "12.281", "n": "3", "i": 59892, "v": "विशिष्टस्य विशिष्टाच्च तुल्यौ दानप्रतिग्रहौ । तयोः पुण्यतरं दानं तद्द्विजस्य प्रयच्छतः ।।"},
{"c": "12.281", "n": "4", "i": 59893, "v": "न्यायागतं धनं वर्णैर्न्यायेनैव विवर्धितम् । संरक्ष्यं यत्नमास्थाय धर्मार्थमिति निश्चयः ।।"},
{"c": "12.281", "n": "5", "i": 59894, "v": "न धर्मार्थी नृशंसेन कर्मणा धनमर्जयेत् । शक्तितः सर्वकार्याणि कुर्यान्नर्द्धिमनुस्मरेत् ।।"},
{"c": "12.281", "n": "6", "i": 59895, "v": "अपो हि प्रयतः शीतास्तापिता ज्वलनेन वा । शक्तितोऽतिथये दत्त्वा क्षुधार्तायाश्नुते फलम् ।।"},
{"c": "12.281", "n": "7", "i": 59896, "v": "रन्तिदेवेन लोकेष्टा सिद्धिः प्राप्ता महात्मना । फलपत्रैरथो मूलैर्मुनीनर्चितवानसौ ।।"},
{"c": "12.281", "n": "8", "i": 59897, "v": "तैरेव फलपत्रैश्च स माठरमतोषयत् । तस्माल्लेभे परं स्थानं शैब्योऽपि पृथिवीपतिः ।।"},
{"c": "12.281", "n": "9", "i": 59898, "v": "देवतातिथिभृत्येभ्यः पितृभ्योऽथात्मनस्तथा । ऋणवाञ्जायते मर्त्यस्तस्मादनृणतां व्रजेत् ।।"},
{"c": "12.281", "n": "10", "i": 59899, "v": "स्वाध्यायेन महर्षिभ्यो देवेभ्यो यज्ञकर्मणा । पितृभ्यः श्राद्धदानेन नृणामभ्यर्चनेन च ।।"},
{"c": "12.281", "n": "11", "i": 59900, "v": "वाचः शेषावहार्येण पालनेनात्मनोऽपि च । यथावद्भृत्यवर्गस्य चिकीर्षेद्धर्ममादितः ।।"},
{"c": "12.281", "n": "12", "i": 59901, "v": "प्रयत्नेन च संसिद्धा धनैरपि विवर्जिताः । सम्यग्घुत्वा हुतवहं मुनयः सिद्धिमागताः ।।"},
{"c": "12.281", "n": "13", "i": 59902, "v": "विश्वामित्रस्य पुत्रत्वमृचीकतनयोऽगमत् । ऋग्भिः स्तुत्वा महाभागो देवान्वै यज्ञभागिनः ।।"},
{"c": "12.281", "n": "14", "i": 59903, "v": "गतः शुक्रत्वमुशना देवदेवप्रसादनात् । देवीं स्तुत्वा तु गगने मोदते तेजसा वृतः ।।"},
{"c": "12.281", "n": "15", "i": 59904, "v": "असितो देवलश्चैव तथा नारदपर्वतौ । कक्षीवाञ्जामदग्न्यश्च रामस्ताण्ड्यस्तथांशुमान् ।।"},
{"c": "12.281", "n": "16", "i": 59905, "v": "वसिष्ठो जमदग्निश्च विश्वामित्रोऽत्रिरेव च । भरद्वाजो हरिश्मश्रुः कुण्डधारः श्रुतश्रवाः ।।"},
{"c": "12.281", "n": "17", "i": 59906, "v": "एते महर्षयः स्तुत्वा विष्णुमृग्भिः समाहिताः । लेभिरे तपसा सिद्धिं प्रसादात्तस्य धीमतः ।।"},
{"c": "12.281", "n": "18", "i": 59907, "v": "अनर्हाश्चार्हतां प्राप्ताः सन्तः स्तुत्वा तमेव ह । न तु वृद्धिमिहान्विच्छेत्कर्म कृत्वा जुगुप्सितम् ।।"},
{"c": "12.281", "n": "19", "i": 59908, "v": "येऽर्था धर्मेण ते सत्या येऽधर्मेण धिगस्तु तान् । धर्मं वै शाश्वतं लोके न जह्याद्धनकाङ्क्षया ।।"},
{"c": "12.281", "n": "20", "i": 59909, "v": "आहिताग्निर्हि धर्मात्मा यः स पुण्यकृदुत्तमः । वेदा हि सर्वे राजेन्द्र स्थितास्त्रिष्वग्निषु प्रभो ।।"},
{"c": "12.281", "n": "21", "i": 59910, "v": "स चाप्यग्न्याहितो विप्रः क्रिया यस्य न हीयते । श्रेयो ह्यनाहिताग्नित्वमग्निहोत्रं न निष्क्रियम् ।।"},
{"c": "12.281", "n": "22", "i": 59911, "v": "अग्निरात्मा च माता च पिता जनयिता तथा । गुरुश्च नरशार्दूल परिचर्या यथातथम् ।।"},
{"c": "12.281", "n": "23", "i": 59912, "v": "मानं त्यक्त्वा यो नरो वृद्धसेवी; विद्वान्क्लीबः पश्यति प्रीतियोगात् । दाक्ष्येणाहीनो धर्मयुक्तो नदान्तो; लोकेऽस्मिन्वै पूज्यते सद्भिरार्यः ।।"},
{"c": "12.282", "t": "पराशर उवाच ।"},
{"c": "12.282", "n": "1", "i": 59913, "v": "वृत्तिः सकाशाद्वर्णेभ्यस्त्रिभ्यो हीनस्य शोभना । प्रीत्योपनीता निर्दिष्टा धर्मिष्ठान्कुरुते सदा ।।"},
{"c": "12.282", "n": "2", "i": 59914, "v": "वृत्तिश्चेन्नास्ति शूद्रस्य पितृपैतामही ध्रुवा । न वृत्तिं परतो मार्गेच्छुश्रूषां तु प्रयोजयेत् ।।"},
{"c": "12.282", "n": "3", "i": 59915, "v": "सद्भिस्तु सह संसर्गः शोभते धर्मदर्शिभिः । नित्यं सर्वास्ववस्थासु नासद्भिरिति मे मतिः ।।"},
{"c": "12.282", "n": "4", "i": 59916, "v": "यथोदयगिरौ द्रव्यं संनिकर्षेण दीप्यते । तथा सत्संनिकर्षेण हीनवर्णोऽपि दीप्यते ।।"},
{"c": "12.282", "n": "5", "i": 59917, "v": "यादृशेन हि वर्णेन भाव्यते शुक्लमम्बरम् । तादृशं कुरुते रूपमेतदेवमवैहि मे ।।"},
{"c": "12.282", "n": "6", "i": 59918, "v": "तस्माद्गुणेषु रज्येथा मा दोषेषु कदाचन । अनित्यमिह मर्त्यानां जीवितं हि चलाचलम् ।।"},
{"c": "12.282", "n": "7", "i": 59919, "v": "सुखे वा यदि वा दुःखे वर्तमानो विचक्षणः । यश्चिनोति शुभान्येव स भद्राणीह पश्यति ।।"},
{"c": "12.282", "n": "8", "i": 59920, "v": "धर्मादपेतं यत्कर्म यद्यपि स्यान्महाफलम् । न तत्सेवेत मेधावी न तद्धितमिहोच्यते ।।"},
{"c": "12.282", "n": "9", "i": 59921, "v": "यो हृत्वा गोसहस्राणि नृपो दद्यादरक्षिता । स शब्दमात्रफलभाग्राजा भवति तस्करः ।।"},
{"c": "12.282", "n": "10", "i": 59922, "v": "स्वयंभूरसृजच्चाग्रे धातारं लोकपूजितम् । धातासृजत्पुत्रमेकं प्रजानां धारणे रतम् ।।"},
{"c": "12.282", "n": "11", "i": 59923, "v": "तमर्चयित्वा वैश्यस्तु कुर्यादत्यर्थमृद्धिमत् । रक्षितव्यं तु राजन्यैरुपयोज्यं द्विजातिभिः ।।"},
{"c": "12.282", "n": "12", "i": 59924, "v": "अजिह्मैरशठक्रोधैर्हव्यकव्यप्रयोक्तृभिः । शूद्रैर्निर्मार्जनं कार्यमेवं धर्मो न नश्यति ।।"},
{"c": "12.282", "n": "13", "i": 59925, "v": "अप्रनष्टे ततो धर्मे भवन्ति सुखिताः प्रजाः । सुखेन तासां राजेन्द्र मोदन्ते दिवि देवताः ।।"},
{"c": "12.282", "n": "14", "i": 59926, "v": "तस्माद्यो रक्षति नृपः स धर्मेणाभिपूज्यते । अधीते चापि यो विप्रो वैश्यो यश्चार्जने रतः ।।"},
{"c": "12.282", "n": "15", "i": 59927, "v": "यश्च शुश्रूषते शूद्रः सततं नियतेन्द्रियः । अतोऽन्यथा मनुष्येन्द्र स्वधर्मात्परिहीयते ।।"},
{"c": "12.282", "n": "16", "i": 59928, "v": "प्राणसंतापनिर्दिष्टाः काकिण्योऽपि महाफलाः । न्यायेनोपार्जिता दत्ताः किमुतान्याः सहस्रशः ।।"},
{"c": "12.282", "n": "17", "i": 59929, "v": "सत्कृत्य तु द्विजातिभ्यो यो ददाति नराधिप । यादृशं तादृशं नित्यमश्नाति फलमूर्जितम् ।।"},
{"c": "12.282", "n": "18", "i": 59930, "v": "अभिगम्य दत्तं तुष्ट्या यद्धन्यमाहुरभिष्टुतम् । याचितेन तु यद्दत्तं तदाहुर्मध्यमं बुधाः ।।"},
{"c": "12.282", "n": "19", "i": 59931, "v": "अवज्ञया दीयते यत्तथैवाश्रद्धयापि च । तदाहुरधमं दानं मुनयः सत्यवादिनः ।।"},
{"c": "12.282", "n": "20", "i": 59932, "v": "अतिक्रमे मज्जमानो विविधेन नरः सदा । तथा प्रयत्नं कुर्वीत यथा मुच्येत संशयात् ।।"},
{"c": "12.282", "n": "21", "i": 59933, "v": "दमेन शोभते विप्रः क्षत्रियो विजयेन तु । धनेन वैश्यः शूद्रस्तु नित्यं दाक्ष्येण शोभते ।।"},
{"c": "12.283", "t": "पराशर उवाच ।"},
{"c": "12.283", "n": "1", "i": 59934, "v": "प्रतिग्रहागता विप्रे क्षत्रिये शस्त्रनिर्जिताः । वैश्ये न्यायार्जिताश्चैव शूद्रे शुश्रूषयार्जिताः । स्वल्पाप्यर्थाः प्रशस्यन्ते धर्मस्यार्थे महाफलाः ।।"},
{"c": "12.283", "n": "2", "i": 59935, "v": "नित्यं त्रयाणां वर्णानां शूद्रः शुश्रूषुरुच्यते । क्षत्रधर्मा वैश्यधर्मा नावृत्तिः पतति द्विजः । शूद्रकर्मा यदा तु स्यात्तदा पतति वै द्विजः ।।"},
{"c": "12.283", "n": "3", "i": 59936, "v": "वाणिज्यं पाशुपाल्यं च तथा शिल्पोपजीवनम् । शूद्रस्यापि विधीयन्ते यदा वृत्तिर्न जायते ।।"},
{"c": "12.283", "n": "4", "i": 59937, "v": "रङ्गावतरणं चैव तथा रूपोपजीवनम् । मद्यमांसोपजीव्यं च विक्रयो लोहचर्मणोः ।।"},
{"c": "12.283", "n": "5", "i": 59938, "v": "अपूर्विणा न कर्तव्यं कर्म लोके विगर्हितम् । कृतपूर्विणस्तु त्यजतो महान्धर्म इति श्रुतिः ।।"},
{"c": "12.283", "n": "6", "i": 59939, "v": "संसिद्धः पुरुषो लोके यदाचरति पापकम् । मदेनाभिप्लुतमनास्तच्च नग्राह्यमुच्यते ।।"},
{"c": "12.283", "n": "7", "i": 59940, "v": "श्रूयन्ते हि पुराणे वै प्रजा धिग्दण्डशासनाः । दान्ता धर्मप्रधानाश्च न्यायधर्मानुवर्तकाः ।।"},
{"c": "12.283", "n": "8", "i": 59941, "v": "धर्म एव सदा नॄणामिह राजन्प्रशस्यते । धर्मवृद्धा गुणानेव सेवन्ते हि नरा भुवि ।।"},
{"c": "12.283", "n": "9", "i": 59942, "v": "तं धर्ममसुरास्तात नामृष्यन्त जनाधिप । विवर्धमानाः क्रमशस्तत्र तेऽन्वाविशन्प्रजाः ।।"},
{"c": "12.283", "n": "10", "i": 59943, "v": "तेषां दर्पः समभवत्प्रजानां धर्मनाशनः । दर्पात्मनां ततः क्रोधः पुनस्तेषामजायत ।।"},
{"c": "12.283", "n": "11", "i": 59944, "v": "ततः क्रोधाभिभूतानां वृत्तं लज्जासमन्वितम् । ह्रीश्चैवाप्यनशद्राजंस्ततो मोहो व्यजायत ।।"},
{"c": "12.283", "n": "12", "i": 59945, "v": "ततो मोहपरीतास्ते नापश्यन्त यथा पुरा । परस्परावमर्देन वर्तयन्ति यथासुखम् ।।"},
{"c": "12.283", "n": "13", "i": 59946, "v": "तान्प्राप्य तु स धिग्दण्डो नकारणमतोऽभवत् । ततोऽभ्यगच्छन्देवांश्च ब्राह्मणांश्चावमन्य ह ।।"},
{"c": "12.283", "n": "14", "i": 59947, "v": "एतस्मिन्नेव काले तु देवा देववरं शिवम् । अगच्छञ्शरणं वीरं बहुरूपं गणाधिपम् ।।"},
{"c": "12.283", "n": "15", "i": 59948, "v": "तेन स्म ते गगनगाः सपुराः पातिताः क्षितौ । तिस्रोऽप्येकेन बाणेन देवाप्यायिततेजसा ।।"},
{"c": "12.283", "n": "16", "i": 59949, "v": "तेषामधिपतिस्त्वासीद्भीमो भीमपराक्रमः । देवतानां भयकरः स हतः शूलपाणिना ।।"},
{"c": "12.283", "n": "17", "i": 59950, "v": "तस्मिन्हतेऽथ स्वं भावं प्रत्यपद्यन्त मानवाः । प्रावर्तन्त च वेदा वै शास्त्राणि च यथा पुरा ।।"},
{"c": "12.283", "n": "18", "i": 59951, "v": "ततोऽभ्यषिञ्चन्राज्येन देवानां दिवि वासवम् । सप्तर्षयश्चान्वयुञ्जन्नराणां दण्डधारणे ।।"},
{"c": "12.283", "n": "19", "i": 59952, "v": "सप्तर्षीणामथोर्ध्वं च विपृथुर्नाम पार्थिवः । राजानः क्षत्रियाश्चैव मण्डलेषु पृथक्पृथक् ।।"},
{"c": "12.283", "n": "20", "i": 59953, "v": "महाकुलेषु ये जाता वृत्ताः पूर्वतराश्च ये । तेषामथासुरो भावो हृदयान्नापसर्पति ।।"},
{"c": "12.283", "n": "21", "i": 59954, "v": "तस्मात्तेनैव भावेन सानुषङ्गेन पार्थिवाः । आसुराण्येव कर्माणि न्यषेवन्भीमविक्रमाः ।।"},
{"c": "12.283", "n": "22", "i": 59955, "v": "प्रत्यतिष्ठंश्च तेष्वेव तान्येव स्थापयन्ति च । भजन्ते तानि चाद्यापि ये बालिशतमा नराः ।।"},
{"c": "12.283", "n": "23", "i": 59956, "v": "तस्मादहं ब्रवीमि त्वां राजन्संचिन्त्य शास्त्रतः । संसिद्धाधिगमं कुर्यात्कर्म हिंसात्मकं त्यजेत् ।।"},
{"c": "12.283", "n": "24", "i": 59957, "v": "न संकरेण द्रविणं विचिन्वीत विचक्षणः । धर्मार्थं न्यायमुत्सृज्य न तत्कल्याणमुच्यते ।।"},
{"c": "12.283", "n": "25", "i": 59958, "v": "स त्वमेवंविधो दान्तः क्षत्रियः प्रियबान्धवः । प्रजा भृत्यांश्च पुत्रांश्च स्वधर्मेणानुपालय ।।"},
{"c": "12.283", "n": "26", "i": 59959, "v": "इष्टानिष्टसमायोगो वैरं सौहार्दमेव च । अथ जातिसहस्राणि बहूनि परिवर्तते ।।"},
{"c": "12.283", "n": "27", "i": 59960, "v": "तस्माद्गुणेषु रज्येथा मा दोषेषु कदाचन । निर्गुणो यो हि दुर्बुद्धिरात्मनः सोऽरिरुच्यते ।।"},
{"c": "12.283", "n": "28", "i": 59961, "v": "मानुषेषु महाराज धर्माधर्मौ प्रवर्ततः । न तथान्येषु भूतेषु मनुष्यरहितेष्विह ।।"},
{"c": "12.283", "n": "29", "i": 59962, "v": "धर्मशीलो नरो विद्वानीहकोऽनीहकोऽपि वा । आत्मभूतः सदा लोके चरेद्भूतान्यहिंसयन् ।।"},
{"c": "12.283", "n": "30", "i": 59963, "v": "यदा व्यपेतहृल्लेखं मनो भवति तस्य वै । नानृतं चैव भवति तदा कल्याणमृच्छति ।।"},
{"c": "12.284", "t": "पराशर उवाच ।"},
{"c": "12.284", "n": "1", "i": 59964, "v": "एष धर्मविधिस्तात गृहस्थस्य प्रकीर्तितः । तपोविधिं तु वक्ष्यामि तन्मे निगदतः शृणु ।।"},
{"c": "12.284", "n": "2", "i": 59965, "v": "प्रायेण हि गृहस्थस्य ममत्वं नाम जायते । सङ्गागतं नरश्रेष्ठ भावैस्तामसराजसैः ।।"},
{"c": "12.284", "n": "3", "i": 59966, "v": "गृहाण्याश्रित्य गावश्च क्षेत्राणि च धनानि च । दाराः पुत्राश्च भृत्याश्च भवन्तीह नरस्य वै ।।"},
{"c": "12.284", "n": "4", "i": 59967, "v": "एवं तस्य प्रवृत्तस्य नित्यमेवानुपश्यतः । रागद्वेषौ विवर्धेते ह्यनित्यत्वमपश्यतः ।।"},
{"c": "12.284", "n": "5", "i": 59968, "v": "रागद्वेषाभिभूतं च नरं द्रव्यवशानुगम् । मोहजाता रतिर्नाम समुपैति नराधिप ।।"},
{"c": "12.284", "n": "6", "i": 59969, "v": "कृतार्थो भोगतो भूत्वा स वै रतिपरायणः । लाभं ग्राम्यसुखादन्यं रतितो नानुपश्यति ।।"},
{"c": "12.284", "n": "7", "i": 59970, "v": "ततो लोभाभिभूतात्मा सङ्गाद्वर्धयते जनम् । पुष्ट्यर्थं चैव तस्येह जनस्यार्थं चिकीर्षति ।।"},
{"c": "12.284", "n": "8", "i": 59971, "v": "स जानन्नपि चाकार्यमर्थार्थं सेवते नरः । बालस्नेहपरीतात्मा तत्क्षयाच्चानुतप्यते ।।"},
{"c": "12.284", "n": "9", "i": 59972, "v": "ततो मानेन संपन्नो रक्षन्नात्मपराजयम् । करोति येन भोगी स्यामिति तस्माद्विनश्यति ।।"},
{"c": "12.284", "n": "10", "i": 59973, "v": "तपो हि बुद्धियुक्तानां शाश्वतं ब्रह्मदर्शनम् । अन्विच्छतां शुभं कर्म नराणां त्यजतां सुखम् ।।"},
{"c": "12.284", "n": "11", "i": 59974, "v": "स्नेहायतननाशाच्च धननाशाच्च पार्थिव । आधिव्याधिप्रतापाच्च निर्वेदमुपगच्छति ।।"},
{"c": "12.284", "n": "12", "i": 59975, "v": "निर्वेदादात्मसंबोधः संबोधाच्छास्त्रदर्शनम् । शास्त्रार्थदर्शनाद्राजंस्तप एवानुपश्यति ।।"},
{"c": "12.284", "n": "13", "i": 59976, "v": "दुर्लभो हि मनुष्येन्द्र नरः प्रत्यवमर्शवान् । यो वै प्रियसुखे क्षीणे तपः कर्तुं व्यवस्यति ।।"},
{"c": "12.284", "n": "14", "i": 59977, "v": "तपः सर्वगतं तात हीनस्यापि विधीयते । जितेन्द्रियस्य दान्तस्य स्वर्गमार्गप्रदेशकम् ।।"},
{"c": "12.284", "n": "15", "i": 59978, "v": "प्रजापतिः प्रजाः पूर्वमसृजत्तपसा विभुः । क्वचित्क्वचिद्व्रतपरो व्रतान्यास्थाय पार्थिव ।।"},
{"c": "12.284", "n": "16", "i": 59979, "v": "आदित्या वसवो रुद्रास्तथैवाग्न्यश्विमारुताः । विश्वेदेवास्तथा साध्याः पितरोऽथ मरुद्गणाः ।।"},
{"c": "12.284", "n": "17", "i": 59980, "v": "यक्षराक्षसगन्धर्वाः सिद्धाश्चान्ये दिवौकसः । संसिद्धास्तपसा तात ये चान्ये स्वर्गवासिनः ।।"},
{"c": "12.284", "n": "18", "i": 59981, "v": "ये चादौ ब्रह्मणा सृष्टा ब्राह्मणास्तपसा पुरा । ते भावयन्तः पृथिवीं विचरन्ति दिवं तथा ।।"},
{"c": "12.284", "n": "19", "i": 59982, "v": "मर्त्यलोके च राजानो ये चान्ये गृहमेधिनः । महाकुलेषु दृश्यन्ते तत्सर्वं तपसः फलम् ।।"},
{"c": "12.284", "n": "20", "i": 59983, "v": "कौशिकानि च वस्त्राणि शुभान्याभरणानि च । वाहनासनयानानि सर्वं तत्तपसः फलम् ।।"},
{"c": "12.284", "n": "21", "i": 59984, "v": "मनोनुकूलाः प्रमदा रूपवत्यः सहस्रशः । वासः प्रासादपृष्ठे च तत्सर्वं तपसः फलम् ।।"},
{"c": "12.284", "n": "22", "i": 59985, "v": "शयनानि च मुख्यानि भोज्यानि विविधानि च । अभिप्रेतानि सर्वाणि भवन्ति कृतकर्मणाम् ।।"},
{"c": "12.284", "n": "23", "i": 59986, "v": "नाप्राप्यं तपसा किंचित्त्रैलोक्येऽस्मिन्परंतप । उपभोगपरित्यागः फलान्यकृतकर्मणाम् ।।"},
{"c": "12.284", "n": "24", "i": 59987, "v": "सुखितो दुःखितो वापि नरो लोभं परित्यजेत् । अवेक्ष्य मनसा शास्त्रं बुद्ध्या च नृपसत्तम ।।"},
{"c": "12.284", "n": "25", "i": 59988, "v": "असंतोषोऽसुखायैव लोभादिन्द्रियविभ्रमः । ततोऽस्य नश्यति प्रज्ञा विद्येवाभ्यासवर्जिता ।।"},
{"c": "12.284", "n": "26", "i": 59989, "v": "नष्टप्रज्ञो यदा भवति तदा न्यायं न पश्यति । तस्मात्सुखक्षये प्राप्ते पुमानुग्रं तपश्चरेत् ।।"},
{"c": "12.284", "n": "27", "i": 59990, "v": "यदिष्टं तत्सुखं प्राहुर्द्वेष्यं दुःखमिहोच्यते । कृताकृतस्य तपसः फलं पश्यस्व यादृशम् ।।"},
{"c": "12.284", "n": "28", "i": 59991, "v": "नित्यं भद्राणि पश्यन्ति विषयांश्चोपभुञ्जते । प्राकाश्यं चैव गच्छन्ति कृत्वा निष्कल्मषं तपः ।।"},
{"c": "12.284", "n": "29", "i": 59992, "v": "अप्रियाण्यवमानांश्च दुःखं बहुविधात्मकम् । फलार्थी सत्पथत्यक्तः प्राप्नोति विषयात्मकम् ।।"},
{"c": "12.284", "n": "30", "i": 59993, "v": "धर्मे तपसि दाने च विचिकित्सास्य जायते । स कृत्वा पापकान्येव निरयं प्रतिपद्यते ।।"},
{"c": "12.284", "n": "31", "i": 59994, "v": "सुखे तु वर्तमानो वै दुःखे वापि नरोत्तम । स्ववृत्ताद्यो न चलति शास्त्रचक्षुः स मानवः ।।"},
{"c": "12.284", "n": "32", "i": 59995, "v": "इषुप्रपातमात्रं हि स्पर्शयोगे रतिः स्मृता । रसने दर्शने घ्राणे श्रवणे च विशां पते ।।"},
{"c": "12.284", "n": "33", "i": 59996, "v": "ततोऽस्य जायते तीव्रा वेदना तत्क्षयात्पुनः । बुधा येन प्रशंसन्ति मोक्षं सुखमनुत्तमम् ।।"},
{"c": "12.284", "n": "34", "i": 59997, "v": "ततः फलार्थं चरति भवन्ति ज्यायसो गुणाः । धर्मवृत्त्या च सततं कामार्थाभ्यां न हीयते ।।"},
{"c": "12.284", "n": "35", "i": 59998, "v": "अप्रयत्नागताः सेव्या गृहस्थैर्विषयाः सदा । प्रयत्नेनोपगम्यश्च स्वधर्म इति मे मतिः ।।"},
{"c": "12.284", "n": "36", "i": 59999, "v": "मानिनां कुलजातानां नित्यं शास्त्रार्थचक्षुषाम् । धर्मक्रियावियुक्तानामशक्त्या संवृतात्मनाम् ।।"},
{"c": "12.284", "n": "37", "i": 60000, "v": "क्रियमाणं यदा कर्म नाशं गच्छति मानुषम् । तेषां नान्यदृते लोके तपसः कर्म विद्यते ।।"},
{"c": "12.284", "n": "38", "i": 60001, "v": "सर्वात्मना तु कुर्वीत गृहस्थः कर्मनिश्चयम् । दाक्ष्येण हव्यकव्यार्थं स्वधर्मं विचरेन्नृप ।।"},
{"c": "12.284", "n": "39", "i": 60002, "v": "यथा नदीनदाः सर्वे सागरे यान्ति संस्थितिम् । एवमाश्रमिणः सर्वे गृहस्थे यान्ति संस्थितिम् ।।"},
{"c": "12.285", "t": "जनक उवाच ।"},
{"c": "12.285", "n": "1", "i": 60003, "v": "वर्णो विशेषवर्णानां महर्षे केन जायते । एतदिच्छाम्यहं श्रोतुं तद्ब्रूहि वदतां वर ।।"},
{"c": "12.285", "n": "2", "i": 60004, "v": "यदेतज्जायतेऽपत्यं स एवायमिति श्रुतिः । कथं ब्राह्मणतो जातो विशेषग्रहणं गतः ।।"},
{"c": "12.285", "t": "पराशर उवाच ।"},
{"c": "12.285", "n": "3", "i": 60005, "v": "एवमेतन्महाराज येन जातः स एव सः । तपसस्त्वपकर्षेण जातिग्रहणतां गतः ।।"},
{"c": "12.285", "n": "4", "i": 60006, "v": "सुक्षेत्राच्च सुबीजाच्च पुण्यो भवति संभवः । अतोऽन्यतरतो हीनादवरो नाम जायते ।।"},
{"c": "12.285", "n": "5", "i": 60007, "v": "वक्त्राद्भुजाभ्यामूरुभ्यां पद्भ्यां चैवाथ जज्ञिरे । सृजतः प्रजापतेर्लोकानिति धर्मविदो विदुः ।।"},
{"c": "12.285", "n": "6", "i": 60008, "v": "मुखजा ब्राह्मणास्तात बाहुजाः क्षत्रबन्धवः । ऊरुजा धनिनो राजन्पादजाः परिचारकाः ।।"},
{"c": "12.285", "n": "7", "i": 60009, "v": "चतुर्णामेव वर्णानामागमः पुरुषर्षभ । अतोऽन्ये त्वतिरिक्ता ये ते वै संकरजाः स्मृताः ।।"},
{"c": "12.285", "n": "8", "i": 60010, "v": "क्षत्रजातिरथाम्बष्ठा उग्रा वैदेहकास्तथा । श्वपाकाः पुल्कसाः स्तेना निषादाः सूतमागधाः ।।"},
{"c": "12.285", "n": "9", "i": 60011, "v": "आयोगाः करणा व्रात्याश्चण्डालाश्च नराधिप । एते चतुर्भ्यो वर्णेभ्यो जायन्ते वै परस्परम् ।।"},
{"c": "12.285", "t": "जनक उवाच ।"},
{"c": "12.285", "n": "10", "i": 60012, "v": "ब्रह्मणैकेन जातानां नानात्वं गोत्रतः कथम् । बहूनीह हि लोके वै गोत्राणि मुनिसत्तम ।।"},
{"c": "12.285", "n": "11", "i": 60013, "v": "यत्र तत्र कथं जाताः स्वयोनिं मुनयो गताः । शूद्रयोनौ समुत्पन्ना वियोनौ च तथापरे ।।"},
{"c": "12.285", "t": "पराशर उवाच ।"},
{"c": "12.285", "n": "12", "i": 60014, "v": "राजन्नैतद्भवेद्ग्राह्यमपकृष्टेन जन्मना । महात्मनां समुत्पत्तिस्तपसा भावितात्मनाम् ।।"},
{"c": "12.285", "n": "13", "i": 60015, "v": "उत्पाद्य पुत्रान्मुनयो नृपते यत्र तत्र ह । स्वेनैव तपसा तेषामृषित्वं विदधुः पुनः ।।"},
{"c": "12.285", "n": "14", "i": 60016, "v": "पितामहश्च मे पूर्वमृश्यशृङ्गश्च काश्यपः । वटस्ताण्ड्यः कृपश्चैव कक्षीवान्कमठादयः ।।"},
{"c": "12.285", "n": "15", "i": 60017, "v": "यवक्रीतश्च नृपते द्रोणश्च वदतां वरः । आयुर्मतङ्गो दत्तश्च द्रुपदो मत्स्य एव च ।।"},
{"c": "12.285", "n": "16", "i": 60018, "v": "एते स्वां प्रकृतिं प्राप्ता वैदेह तपसोऽऽश्रयात् । प्रतिष्ठिता वेदविदो दमे तपसि चैव हि ।।"},
{"c": "12.285", "n": "17", "i": 60019, "v": "मूलगोत्राणि चत्वारि समुत्पन्नानि पार्थिव । अङ्गिराः कश्यपश्चैव वसिष्ठो भृगुरेव च ।।"},
{"c": "12.285", "n": "18", "i": 60020, "v": "कर्मतोऽन्यानि गोत्राणि समुत्पन्नानि पार्थिव । नामधेयानि तपसा तानि च ग्रहणं सताम् ।।"},
{"c": "12.285", "t": "जनक उवाच ।"},
{"c": "12.285", "n": "19", "i": 60021, "v": "विशेषधर्मान्वर्णानां प्रब्रूहि भगवन्मम । तथा सामान्यधर्मांश्च सर्वत्र कुशलो ह्यसि ।।"},
{"c": "12.285", "t": "पराशर उवाच ।"},
{"c": "12.285", "n": "20", "i": 60022, "v": "प्रतिग्रहो याजनं च तथैवाध्यापनं नृप । विशेषधर्मो विप्राणां रक्षा क्षत्रस्य शोभना ।।"},
{"c": "12.285", "n": "21", "i": 60023, "v": "कृषिश्च पाशुपाल्यं च वाणिज्यं च विशामपि । द्विजानां परिचर्या च शूद्रकर्म नराधिप ।।"},
{"c": "12.285", "n": "22", "i": 60024, "v": "विशेषधर्मा नृपते वर्णानां परिकीर्तिताः । धर्मान्साधारणांस्तात विस्तरेण शृणुष्व मे ।।"},
{"c": "12.285", "n": "23", "i": 60025, "v": "आनृशंस्यमहिंसा चाप्रमादः संविभागिता । श्राद्धकर्मातिथेयं च सत्यमक्रोध एव च ।।"},
{"c": "12.285", "n": "24", "i": 60026, "v": "स्वेषु दारेषु संतोषः शौचं नित्यानसूयता । आत्मज्ञानं तितिक्षा च धर्माः साधारणा नृप ।।"},
{"c": "12.285", "n": "25", "i": 60027, "v": "ब्राह्मणाः क्षत्रिया वैश्यास्त्रयो वर्णा द्विजातयः । अत्र तेषामधीकारो धर्मेषु द्विपदां वर ।।"},
{"c": "12.285", "n": "26", "i": 60028, "v": "विकर्मावस्थिता वर्णाः पतन्ति नृपते त्रयः । उन्नमन्ति यथासन्तमाश्रित्येह स्वकर्मसु ।।"},
{"c": "12.285", "n": "27", "i": 60029, "v": "न चापि शूद्रः पततीति निश्चयो; न चापि संस्कारमिहार्हतीति वा । श्रुतिप्रवृत्तं न च धर्ममाप्नुते; न चास्य धर्मे प्रतिषेधनं कृतम् ।।"},
{"c": "12.285", "n": "28", "i": 60030, "v": "वैदेहकं शूद्रमुदाहरन्ति; द्विजा महाराज श्रुतोपपन्नाः । अहं हि पश्यामि नरेन्द्र देवं; विश्वस्य विष्णुं जगतः प्रधानम् ।।"},
{"c": "12.285", "n": "29", "i": 60031, "v": "सतां वृत्तमनुष्ठाय निहीना उज्जिहीर्षवः । मन्त्रवर्जं न दुष्यन्ति कुर्वाणाः पौष्टिकीः क्रियाः ।।"},
{"c": "12.285", "n": "30", "i": 60032, "v": "यथा यथा हि सद्वृत्तमालम्बन्तीतरे जनाः । तथा तथा सुखं प्राप्य प्रेत्य चेह च शेरते ।।"},
{"c": "12.285", "t": "जनक उवाच ।"},
{"c": "12.285", "n": "31", "i": 60033, "v": "किं कर्म दूषयत्येनमथ जातिर्महामुने । संदेहो मे समुत्पन्नस्तन्मे व्याख्यातुमर्हसि ।।"},
{"c": "12.285", "t": "पराशर उवाच ।"},
{"c": "12.285", "n": "32", "i": 60034, "v": "असंशयं महाराज उभयं दोषकारकम् । कर्म चैव हि जातिश्च विशेषं तु निशामय ।।"},
{"c": "12.285", "n": "33", "i": 60035, "v": "जात्या च कर्मणा चैव दुष्टं कर्म निषेवते । जात्या दुष्टश्च यः पापं न करोति स पूरुषः ।।"},
{"c": "12.285", "n": "34", "i": 60036, "v": "जात्या प्रधानं पुरुषं कुर्वाणं कर्म धिक्कृतम् । कर्म तद्दूषयत्येनं तस्मात्कर्म नशोभनम् ।।"},
{"c": "12.285", "t": "जनक उवाच ।"},
{"c": "12.285", "n": "35", "i": 60037, "v": "कानि कर्माणि धर्म्याणि लोकेऽस्मिन्द्विजसत्तम । न हिंसन्तीह भूतानि क्रियमाणानि सर्वदा ।।"},
{"c": "12.285", "t": "पराशर उवाच ।"},
{"c": "12.285", "n": "36", "i": 60038, "v": "शृणु मेऽत्र महाराज यन्मां त्वं परिपृच्छसि । यानि कर्माण्यहिंस्राणि नरं त्रायन्ति सर्वदा ।।"},
{"c": "12.285", "n": "37", "i": 60039, "v": "संन्यस्याग्नीनुपासीनाः पश्यन्ति विगतज्वराः । नैःश्रेयसं धर्मपथं समारुह्य यथाक्रमम् ।।"},
{"c": "12.285", "n": "38", "i": 60040, "v": "प्रश्रिता विनयोपेता दमनित्याः सुसंशिताः । प्रयान्ति स्थानमजरं सर्वकर्मविवर्जिताः ।।"},
{"c": "12.285", "n": "39", "i": 60041, "v": "सर्वे वर्णा धर्मकार्याणि सम्य;क्कृत्वा राजन्सत्यवाक्यानि चोक्त्वा । त्यक्त्वाधर्मं दारुणं जीवलोके; यान्ति स्वर्गं नात्र कार्यो विचारः ।।"},
{"c": "12.286", "t": "पराशर उवाच ।"},
{"c": "12.286", "n": "1", "i": 60042, "v": "पिता सखायो गुरवः स्त्रियश्च; न निर्गुणा नाम भवन्ति लोके । अनन्यभक्ताः प्रियवादिनश्च; हिताश्च वश्याश्च तथैव राजन् ।।"},
{"c": "12.286", "n": "2", "i": 60043, "v": "पिता परं दैवतं मानवानां; मातुर्विशिष्टं पितरं वदन्ति । ज्ञानस्य लाभं परमं वदन्ति; जितेन्द्रियार्थाः परमाप्नुवन्ति ।।"},
{"c": "12.286", "n": "3", "i": 60044, "v": "रणाजिरे यत्र शराग्निसंस्तरे; नृपात्मजो घातमवाप्य दह्यते । प्रयाति लोकानमरैः सुदुर्लभा;न्निषेवते स्वर्गफलं यथासुखम् ।।"},
{"c": "12.286", "n": "4", "i": 60045, "v": "श्रान्तं भीतं भ्रष्टशस्त्रं रुदन्तं; पराङ्मुखं परिबर्हैश्च हीनम् । अनुद्यतं रोगिणं याचमानं; न वै हिंस्याद्बालवृद्धौ च राजन् ।।"},
{"c": "12.286", "n": "5", "i": 60046, "v": "परिबर्हैः सुसंपन्नमुद्यतं तुल्यतां गतम् । अतिक्रमेत नृपतिः संग्रामे क्षत्रियात्मजम् ।।"},
{"c": "12.286", "n": "6", "i": 60047, "v": "तुल्यादिह वधः श्रेयान्विशिष्टाच्चेति निश्चयः । निहीनात्कातराच्चैव नृपाणां गर्हितो वधः ।।"},
{"c": "12.286", "n": "7", "i": 60048, "v": "पापात्पापसमाचारान्निहीनाच्च नराधिप । पाप एव वधः प्रोक्तो नरकायेति निश्चयः ।।"},
{"c": "12.286", "n": "8", "i": 60049, "v": "न कश्चित्त्राति वै राजन्दिष्टान्तवशमागतम् । सावशेषायुषं चापि कश्चिदेवापकर्षति ।।"},
{"c": "12.286", "n": "9", "i": 60050, "v": "स्निग्धैश्च क्रियमाणानि कर्माणीह निवर्तयेत् । हिंसात्मकानि कर्माणि नायुरिच्छेत्परायुषा ।।"},
{"c": "12.286", "n": "10", "i": 60051, "v": "गृहस्थानां तु सर्वेषां विनाशमभिकाङ्क्षताम् । निधनं शोभनं तात पुलिनेषु क्रियावताम् ।।"},
{"c": "12.286", "n": "11", "i": 60052, "v": "आयुषि क्षयमापन्ने पञ्चत्वमुपगच्छति । नाकारणात्तद्भवति कारणैरुपपादितम् ।।"},
{"c": "12.286", "n": "12", "i": 60053, "v": "तथा शरीरं भवति देहाद्येनोपपादितम् । अध्वानं गतकश्चायं प्राप्तश्चायं गृहाद्गृहम् ।।"},
{"c": "12.286", "n": "13", "i": 60054, "v": "द्वितीयं कारणं तत्र नान्यत्किंचन विद्यते । तद्देहं देहिनां युक्तं मोक्षभूतेषु वर्तते ।।"},
{"c": "12.286", "n": "14", "i": 60055, "v": "सिरास्नाय्वस्थिसंघातं बीभत्सामेध्यसंकुलम् । भूतानामिन्द्रियाणां च गुणानां च समागमम् ।।"},
{"c": "12.286", "n": "15", "i": 60056, "v": "त्वगन्तं देहमित्याहुर्विद्वांसोऽध्यात्मचिन्तकाः । गुणैरपि परिक्षीणं शरीरं मर्त्यतां गतम् ।।"},
{"c": "12.286", "n": "16", "i": 60057, "v": "शरीरिणा परित्यक्तं निश्चेष्टं गतचेतनम् । भूतैः प्रकृतिमापन्नैस्ततो भूमौ निमज्जति ।।"},
{"c": "12.286", "n": "17", "i": 60058, "v": "भावितं कर्मयोगेन जायते तत्र तत्र ह । इदं शरीरं वैदेह म्रियते यत्र तत्र ह । तत्स्वभावोऽपरो दृष्टो विसर्गः कर्मणस्तथा ।।"},
{"c": "12.286", "n": "18", "i": 60059, "v": "न जायते तु नृपते कंचित्कालमयं पुनः । परिभ्रमति भूतात्मा द्यामिवाम्बुधरो महान् ।।"},
{"c": "12.286", "n": "19", "i": 60060, "v": "स पुनर्जायते राजन्प्राप्येहायतनं नृप । मनसः परमो ह्यात्मा इन्द्रियेभ्यः परं मनः ।।"},
{"c": "12.286", "n": "20", "i": 60061, "v": "द्विविधानां च भूतानां जङ्गमाः परमा नृप । जङ्गमानामपि तथा द्विपदाः परमा मताः । द्विपदानामपि तथा द्विजा वै परमाः स्मृताः ।।"},
{"c": "12.286", "n": "21", "i": 60062, "v": "द्विजानामपि राजेन्द्र प्रज्ञावन्तः परा मताः । प्राज्ञानामात्मसंबुद्धाः संबुद्धानाममानिनः ।।"},
{"c": "12.286", "n": "22", "i": 60063, "v": "जातमन्वेति मरणं नृणामिति विनिश्चयः । अन्तवन्ति हि कर्माणि सेवन्ते गुणतः प्रजाः ।।"},
{"c": "12.286", "n": "23", "i": 60064, "v": "आपन्ने तूत्तरां काष्ठां सूर्ये यो निधनं व्रजेत् । नक्षत्रे च मुहूर्ते च पुण्ये राजन्स पुण्यकृत् ।।"},
{"c": "12.286", "n": "24", "i": 60065, "v": "अयोजयित्वा क्लेशेन जनं प्लाव्य च दुष्कृतम् । मृत्युनाप्राकृतेनेह कर्म कृत्वात्मशक्तितः ।।"},
{"c": "12.286", "n": "25", "i": 60066, "v": "विषमुद्बन्धनं दाहो दस्युहस्तात्तथा वधः । दंष्ट्रिभ्यश्च पशुभ्यश्च प्राकृतो वध उच्यते ।।"},
{"c": "12.286", "n": "26", "i": 60067, "v": "न चैभिः पुण्यकर्माणो युज्यन्ते नाभिसंधिजैः । एवंविधैश्च बहुभिरपरैः प्राकृतैरपि ।।"},
{"c": "12.286", "n": "27", "i": 60068, "v": "ऊर्ध्वं हित्वा प्रतिष्ठन्ते प्राणाः पुण्यकृतां नृप । मध्यतो मध्यपुण्यानामधो दुष्कृतकर्मणाम् ।।"},
{"c": "12.286", "n": "28", "i": 60069, "v": "एकः शत्रुर्न द्वितीयोऽस्ति शत्रु;रज्ञानतुल्यः पुरुषस्य राजन् । येनावृतः कुरुते संप्रयुक्तो; घोराणि कर्माणि सुदारुणानि ।।"},
{"c": "12.286", "n": "29", "i": 60070, "v": "प्रबोधनार्थं श्रुतिधर्मयुक्तं; वृद्धानुपास्यं च भवेत यस्य । प्रयत्नसाध्यो हि स राजपुत्र; प्रज्ञाशरेणोन्मथितः परैति ।।"},
{"c": "12.286", "n": "30", "i": 60071, "v": "अधीत्य वेदांस्तपसा ब्रह्मचारी; यज्ञाञ्शक्त्या संनिसृज्येह पञ्च । वनं गच्छेत्पुरुषो धर्मकामः; श्रेयश्चित्वा स्थापयित्वा स्ववंशम् ।।"},
{"c": "12.286", "n": "31", "i": 60072, "v": "उपभोगैरपि त्यक्तं नात्मानमवसादयेत् । चण्डालत्वेऽपि मानुष्यं सर्वथा तात दुर्लभम् ।।"},
{"c": "12.286", "n": "32", "i": 60073, "v": "इयं हि योनिः प्रथमा यां प्राप्य जगतीपते । आत्मा वै शक्यते त्रातुं कर्मभिः शुभलक्षणैः ।।"},
{"c": "12.286", "n": "33", "i": 60074, "v": "कथं न विप्रणश्येम योनितोऽस्या इति प्रभो । कुर्वन्ति धर्मं मनुजाः श्रुतिप्रामाण्यदर्शनात् ।।"},
{"c": "12.286", "n": "34", "i": 60075, "v": "यो दुर्लभतरं प्राप्य मानुष्यमिह वै नरः । धर्मावमन्ता कामात्मा भवेत्स खलु वञ्च्यते ।।"},
{"c": "12.286", "n": "35", "i": 60076, "v": "यस्तु प्रीतिपुरोगेण चक्षुषा तात पश्यति । दीपोपमानि भूतानि यावदर्चिर्न नश्यति ।।"},
{"c": "12.286", "n": "36", "i": 60077, "v": "सान्त्वेनानुप्रदानेन प्रियवादेन चाप्युत । समदुःखसुखो भूत्वा स परत्र महीयते ।।"},
{"c": "12.286", "n": "37", "i": 60078, "v": "दानं त्यागः शोभना मूर्तिरद्भ्यो; भूयः प्लाव्यं तपसा वै शरीरम् । सरस्वतीनैमिषपुष्करेषु; ये चाप्यन्ये पुण्यदेशाः पृथिव्याम् ।।"},
{"c": "12.286", "n": "38", "i": 60079, "v": "गृहेषु येषामसवः पतन्ति; तेषामथो निर्हरणं प्रशस्तम् । यानेन वै प्रापणं च श्मशाने; शौचेन नूनं विधिना चैव दाहः ।।"},
{"c": "12.286", "n": "39", "i": 60080, "v": "इष्टिः पुष्टिर्यजनं याजनं च; दानं पुण्यानां कर्मणां च प्रयोगः । शक्त्या पित्र्यं यच्च किंचित्प्रशस्तं; सर्वाण्यात्मार्थे मानवो यः करोति ।।"},
{"c": "12.286", "n": "40", "i": 60081, "v": "धर्मशास्त्राणि वेदाश्च षडङ्गानि नराधिप । श्रेयसोऽर्थे विधीयन्ते नरस्याक्लिष्टकर्मणः ।।"},
{"c": "12.286", "t": "भीष्म उवाच ।"},
{"c": "12.286", "n": "41", "i": 60082, "v": "एतद्वै सर्वमाख्यातं मुनिना सुमहात्मना । विदेहराजाय पुरा श्रेयसोऽर्थे नराधिप ।।"},
{"c": "12.287", "t": "भीष्म उवाच ।"},
{"c": "12.287", "n": "1", "i": 60083, "v": "पुनरेव तु पप्रच्छ जनको मिथिलाधिपः । पराशरं महात्मानं धर्मे परमनिश्चयम् ।।"},
{"c": "12.287", "n": "2", "i": 60084, "v": "किं श्रेयः का गतिर्ब्रह्मन्किं कृतं न विनश्यति । क्व गतो न निवर्तेत तन्मे ब्रूहि महामुने ।।"},
{"c": "12.287", "t": "पराशर उवाच ।"},
{"c": "12.287", "n": "3", "i": 60085, "v": "असङ्गः श्रेयसो मूलं ज्ञानं ज्ञानगतिः परा । चीर्णं तपो न प्रणश्येद्वापः क्षेत्रे न नश्यति ।।"},
{"c": "12.287", "n": "4", "i": 60086, "v": "छित्त्वाधर्ममयं पाशं यदा धर्मेऽभिरज्यते । दत्त्वाभयकृतं दानं तदा सिद्धिमवाप्नुयात् ।।"},
{"c": "12.287", "n": "5", "i": 60087, "v": "यो ददाति सहस्राणि गवामश्वशतानि च । अभयं सर्वभूतेभ्यस्तद्दानमतिवर्तते ।।"},
{"c": "12.287", "n": "6", "i": 60088, "v": "वसन्विषयमध्येऽपि न वसत्येव बुद्धिमान् । संवसत्येव दुर्बुद्धिरसत्सु विषयेष्वपि ।।"},
{"c": "12.287", "n": "7", "i": 60089, "v": "नाधर्मः श्लिष्यते प्राज्ञमापः पुष्करपर्णवत् । अप्राज्ञमधिकं पापं श्लिष्यते जतु काष्ठवत् ।।"},
{"c": "12.287", "n": "8", "i": 60090, "v": "नाधर्मः कारणापेक्षी कर्तारमभिमुञ्चति । कर्ता खलु यथाकालं तत्सर्वमभिपद्यते । न भिद्यन्ते कृतात्मान आत्मप्रत्ययदर्शिनः ।।"},
{"c": "12.287", "n": "9", "i": 60091, "v": "बुद्धिकर्मेन्द्रियाणां हि प्रमत्तो यो न बुध्यते । शुभाशुभेषु सक्तात्मा प्राप्नोति सुमहद्भयम् ।।"},
{"c": "12.287", "n": "10", "i": 60092, "v": "वीतरागो जितक्रोधः सम्यग्भवति यः सदा । विषये वर्तमानोऽपि न स पापेन युज्यते ।।"},
{"c": "12.287", "n": "11", "i": 60093, "v": "मर्यादायां धर्मसेतुर्निबद्धो नैव सीदति । पुष्टस्रोत इवायत्तः स्फीतो भवति संचयः ।।"},
{"c": "12.287", "n": "12", "i": 60094, "v": "यथा भानुगतं तेजो मणिः शुद्धः समाधिना । आदत्ते राजशार्दूल तथा योगः प्रवर्तते ।।"},
{"c": "12.287", "n": "13", "i": 60095, "v": "यथा तिलानामिह पुष्पसंश्रया;त्पृथक्पृथग्याति गुणोऽतिसौम्यताम् । तथा नराणां भुवि भावितात्मनां; यथाश्रयं सत्त्वगुणः प्रवर्तते ।।"},
{"c": "12.287", "n": "14", "i": 60096, "v": "जहाति दारानिहते न संपदः; सदश्वयानं विविधाश्च याः क्रियाः । त्रिविष्टपे जातमतिर्यदा नर;स्तदास्य बुद्धिर्विषयेषु भिद्यते ।।"},
{"c": "12.287", "n": "15", "i": 60097, "v": "प्रसक्तबुद्धिर्विषयेषु यो नरो; यो बुध्यते ह्यात्महितं कदा च न । स सर्वभावानुगतेन चेतसा; नृपामिषेणेव झषो विकृष्यते ।।"},
{"c": "12.287", "n": "16", "i": 60098, "v": "संघातवान्मर्त्यलोकः परस्परमपाश्रितः । कदलीगर्भनिःसारो नौरिवाप्सु निमज्जति ।।"},
{"c": "12.287", "n": "17", "i": 60099, "v": "न धर्मकालः पुरुषस्य निश्चितो; न चापि मृत्युः पुरुषं प्रतीक्षते । क्रिया हि धर्मस्य सदैव शोभना; यदा नरो मृत्युमुखेऽभिवर्तते ।।"},
{"c": "12.287", "n": "18", "i": 60100, "v": "यथान्धः स्वगृहे युक्तो ह्यभ्यासादेव गच्छति । तथा युक्तेन मनसा प्राज्ञो गच्छति तां गतिम् ।।"},
{"c": "12.287", "n": "19", "i": 60101, "v": "मरणं जन्मनि प्रोक्तं जन्म वै मरणाश्रितम् । अविद्वान्मोक्षधर्मेषु बद्धो भ्रमति चक्रवत् ।।"},
{"c": "12.287", "n": "20", "i": 60102, "v": "यथा मृणालोऽनुगतमाशु मुञ्चति कर्दमम् । तथात्मा पुरुषस्येह मनसा परिमुच्यते । मनः प्रणयतेऽऽत्मानं स एनमभियुञ्जति ।।"},
{"c": "12.287", "n": "21", "i": 60103, "v": "परार्थे वर्तमानस्तु स्वकार्यं योऽभिमन्यते । इन्द्रियार्थेषु सक्तः सन्स्वकार्यात्परिहीयते ।।"},
{"c": "12.287", "n": "22", "i": 60104, "v": "अधस्तिर्यग्गतिं चैव स्वर्गे चैव परां गतिम् । प्राप्नोति स्वकृतैरात्मा प्राज्ञस्येहेतरस्य च ।।"},
{"c": "12.287", "n": "23", "i": 60105, "v": "मृन्मये भाजने पक्वे यथा वै न्यस्यते द्रवः । तथा शरीरं तपसा तप्तं विषयमश्नुते ।।"},
{"c": "12.287", "n": "24", "i": 60106, "v": "विषयानश्नुते यस्तु न स भोक्ष्यत्यसंशयम् । यस्तु भोगांस्त्यजेदात्मा स वै भोक्तुं व्यवस्यति ।।"},
{"c": "12.287", "n": "25", "i": 60107, "v": "नीहारेण हि संवीतः शिश्नोदरपरायणः । जात्यन्ध इव पन्थानमावृतात्मा न बुध्यते ।।"},
{"c": "12.287", "n": "26", "i": 60108, "v": "वणिग्यथा समुद्राद्वै यथार्थं लभते धनम् । तथा मर्त्यार्णवे जन्तोः कर्मविज्ञानतो गतिः ।।"},
{"c": "12.287", "n": "27", "i": 60109, "v": "अहोरात्रमये लोके जरारूपेण संचरन् । मृत्युर्ग्रसति भूतानि पवनं पन्नगो यथा ।।"},
{"c": "12.287", "n": "28", "i": 60110, "v": "स्वयं कृतानि कर्माणि जातो जन्तुः प्रपद्यते । नाकृतं लभते कश्चित्किंचिदत्र प्रियाप्रियम् ।।"},
{"c": "12.287", "n": "29", "i": 60111, "v": "शयानं यान्तमासीनं प्रवृत्तं विषयेषु च । शुभाशुभानि कर्माणि प्रपद्यन्ते नरं सदा ।।"},
{"c": "12.287", "n": "30", "i": 60112, "v": "न ह्यन्यत्तीरमासाद्य पुनस्तर्तुं व्यवस्यति । दुर्लभो दृश्यते ह्यस्य विनिपातो महार्णवे ।।"},
{"c": "12.287", "n": "31", "i": 60113, "v": "यथा भारावसक्ता हि नौर्महाम्भसि तन्तुना । तथा मनोऽभियोगाद्वै शरीरं प्रतिकर्षति ।।"},
{"c": "12.287", "n": "32", "i": 60114, "v": "यथा समुद्रमभितः संस्यूताः सरितोऽपराः । तथाद्या प्रकृतिर्योगादभिसंस्यूयते सदा ।।"},
{"c": "12.287", "n": "33", "i": 60115, "v": "स्नेहपाशैर्बहुविधैरासक्तमनसो नराः । प्रकृतिस्था विषीदन्ति जले सैकतवेश्मवत् ।।"},
{"c": "12.287", "n": "34", "i": 60116, "v": "शरीरगृहसंस्थस्य शौचतीर्थस्य देहिनः । बुद्धिमार्गप्रयातस्य सुखं त्विह परत्र च ।।"},
{"c": "12.287", "n": "35", "i": 60117, "v": "विस्तराः क्लेशसंयुक्ताः संक्षेपास्तु सुखावहाः । परार्थं विस्तराः सर्वे त्यागमात्महितं विदुः ।।"},
{"c": "12.287", "n": "36", "i": 60118, "v": "संकल्पजो मित्रवर्गो ज्ञातयः कारणात्मकाः । भार्या दासाश्च पुत्राश्च स्वमर्थमनुयुञ्जते ।।"},
{"c": "12.287", "n": "37", "i": 60119, "v": "न माता न पिता किंचित्कस्यचित्प्रतिपद्यते । दानपथ्योदनो जन्तुः स्वकर्मफलमश्नुते ।।"},
{"c": "12.287", "n": "38", "i": 60120, "v": "माता पुत्रः पिता भ्राता भार्या मित्रजनस्तथा । अष्टापदपदस्थाने त्वक्षमुद्रेव न्यस्यते ।।"},
{"c": "12.287", "n": "39", "i": 60121, "v": "सर्वाणि कर्माणि पुरा कृतानि; शुभाशुभान्यात्मनो यान्ति जन्तोः । उपस्थितं कर्मफलं विदित्वा; बुद्धिं तथा चोदयतेऽन्तरात्मा ।।"},
{"c": "12.287", "n": "40", "i": 60122, "v": "व्यवसायं समाश्रित्य सहायान्योऽधिगच्छति । न तस्य कश्चिदारम्भः कदाचिदवसीदति ।।"},
{"c": "12.287", "n": "41", "i": 60123, "v": "अद्वैधमनसं युक्तं शूरं धीरं विपश्चितम् । न श्रीः संत्यजते नित्यमादित्यमिव रश्मयः ।।"},
{"c": "12.287", "n": "42", "i": 60124, "v": "आस्तिक्यव्यवसायाभ्यामुपायाद्विस्मयाद्धिया । यमारभत्यनिन्द्यात्मा न सोऽर्थः परिसीदति ।।"},
{"c": "12.287", "n": "43", "i": 60125, "v": "सर्वः स्वानि शुभाशुभानि नियतं कर्माणि जन्तुः स्वयं; गर्भात्संप्रतिपद्यते तदुभयं यत्तेन पूर्वं कृतम् । मृत्युश्चापरिहारवान्समगतिः कालेन विच्छेदिता; दारोश्चूर्णमिवाश्मसारविहितं कर्मान्तिकं प्रापयेत् ।।"},
{"c": "12.287", "n": "44", "i": 60126, "v": "स्वरूपतामात्मकृतं च विस्तरं; कुलान्वयं द्रव्यसमृद्धिसंचयम् । नरो हि सर्वो लभते यथाकृतं; शुभाशुभेनात्मकृतेन कर्मणा ।।"},
{"c": "12.287", "t": "भीष्म उवाच ।"},
{"c": "12.287", "n": "45", "i": 60127, "v": "इत्युक्तो जनको राजन्यथातथ्यं मनीषिणा । श्रुत्वा धर्मविदां श्रेष्ठः परां मुदमवाप ह ।।"},
{"c": "12.288", "t": "युधिष्ठिर उवाच ।"},
{"c": "12.288", "n": "1", "i": 60128, "v": "सत्यं क्षमां दमं प्रज्ञां प्रशंसन्ति पितामह । विद्वांसो मनुजा लोके कथमेतन्मतं तव ।।"},
{"c": "12.288", "t": "भीष्म उवाच ।"},
{"c": "12.288", "n": "2", "i": 60129, "v": "अत्र ते वर्तयिष्येऽहमितिहासं पुरातनम् । साध्यानामिह संवादं हंसस्य च युधिष्ठिर ।।"},
{"c": "12.288", "n": "3", "i": 60130, "v": "हंसो भूत्वाथ सौवर्णस्त्वजो नित्यः प्रजापतिः । स वै पर्येति लोकांस्त्रीनथ साध्यानुपागमत् ।।"},
{"c": "12.288", "t": "साध्या ऊचुः ।"},
{"c": "12.288", "n": "4", "i": 60131, "v": "शकुने वयं स्म देवा वै साध्यास्त्वामनुयुज्महे । पृच्छामस्त्वां मोक्षधर्मं भवांश्च किल मोक्षवित् ।।"},
{"c": "12.288", "n": "5", "i": 60132, "v": "श्रुतोऽसि नः पण्डितो धीरवादी; साधुशब्दः पतते ते पतत्रिन् । किं मन्यसे श्रेष्ठतमं द्विज त्वं; कस्मिन्मनस्ते रमते महात्मन् ।।"},
{"c": "12.288", "n": "6", "i": 60133, "v": "तन्नः कार्यं पक्षिवर प्रशाधि; यत्कार्याणां मन्यसे श्रेष्ठमेकम् । यत्कृत्वा वै पुरुषः सर्वबन्धै;र्विमुच्यते विहगेन्द्रेह शीघ्रम् ।।"},
{"c": "12.288", "t": "हंस उवाच ।"},
{"c": "12.288", "n": "7", "i": 60134, "v": "इदं कार्यममृताशाः शृणोमि; तपो दमः सत्यमात्माभिगुप्तिः । ग्रन्थीन्विमुच्य हृदयस्य सर्वा;न्प्रियाप्रिये स्वं वशमानयीत ।।"},
{"c": "12.288", "n": "8", "i": 60135, "v": "नारुंतुदः स्यान्न नृशंसवादी; न हीनतः परमभ्याददीत । ययास्य वाचा पर उद्विजेत; न तां वदेद्रुशतीं पापलोक्याम् ।।"},
{"c": "12.288", "n": "9", "i": 60136, "v": "वाक्सायका वदनान्निष्पतन्ति; यैराहतः शोचति रात्र्यहानि । परस्य नामर्मसु ते पतन्ति; तान्पण्डितो नावसृजेत्परेषु ।।"},
{"c": "12.288", "n": "10", "i": 60137, "v": "परश्चेदेनमतिवादबाणै;र्भृशं विध्येच्छम एवेह कार्यः । संरोष्यमाणः प्रतिमृष्यते यः; स आदत्ते सुकृतं वै परस्य ।।"},
{"c": "12.288", "n": "11", "i": 60138, "v": "क्षेपाभिमानादभिषङ्गव्यलीकं; निगृह्णाति ज्वलितं यश्च मन्युम् । अदुष्टचेता मुदितोऽनसूयुः; स आदत्ते सुकृतं वै परेषाम् ।।"},
{"c": "12.288", "n": "12", "i": 60139, "v": "आक्रुश्यमानो न वदामि किंचि;त्क्षमाम्यहं ताड्यमानश्च नित्यम् । श्रेष्ठं ह्येतत्क्षममप्याहुरार्याः; सत्यं तथैवार्जवमानृशंस्यम् ।।"},
{"c": "12.288", "n": "13", "i": 60140, "v": "वेदस्योपनिषत्सत्यं सत्यस्योपनिषद्दमः । दमस्योपनिषन्मोक्ष एतत्सर्वानुशासनम् ।।"},
{"c": "12.288", "n": "14", "i": 60141, "v": "वाचो वेगं मनसः क्रोधवेगं; विवित्सावेगमुदरोपस्थवेगम् । एतान्वेगान्यो विषहत्युदीर्णां;स्तं मन्येऽहं ब्राह्मणं वै मुनिं च ।।"},
{"c": "12.288", "n": "15", "i": 60142, "v": "अक्रोधनः क्रुध्यतां वै विशिष्ट;स्तथा तितिक्षुरतितिक्षोर्विशिष्टः । अमानुषान्मानुषो वै विशिष्ट;स्तथाज्ञानाज्ज्ञानवान्वै प्रधानः ।।"},
{"c": "12.288", "n": "16", "i": 60143, "v": "आक्रुश्यमानो नाक्रोशेन्मन्युरेव तितिक्षतः । आक्रोष्टारं निर्दहति सुकृतं चास्य विन्दति ।।"},
{"c": "12.288", "n": "17", "i": 60144, "v": "यो नात्युक्तः प्राह रूक्षं प्रियं वा; यो वा हतो न प्रतिहन्ति धैर्यात् । पापं च यो नेच्छति तस्य हन्तु;स्तस्मै देवाः स्पृहयन्ते सदैव ।।"},
{"c": "12.288", "n": "18", "i": 60145, "v": "पापीयसः क्षमेतैव श्रेयसः सदृशस्य च । विमानितो हतोऽऽक्रुष्ट एवं सिद्धिं गमिष्यति ।।"},
{"c": "12.288", "n": "19", "i": 60146, "v": "सदाहमार्यान्निभृतोऽप्युपासे; न मे विवित्सा न च मेऽस्ति रोषः । न चाप्यहं लिप्समानः परैमि; न चैव किंचिद्विषमेण यामि ।।"},
{"c": "12.288", "n": "20", "i": 60147, "v": "नाहं शप्तः प्रतिशपामि किंचि;द्दमं द्वारं ह्यमृतस्येह वेद्मि । गुह्यं ब्रह्म तदिदं वो ब्रवीमि; न मानुषाच्छ्रेष्ठतरं हि किंचित् ।।"},
{"c": "12.288", "n": "21", "i": 60148, "v": "विमुच्यमानः पापेभ्यो घनेभ्य इव चन्द्रमाः । विरजाः कालमाकाङ्क्षन्धीरो धैर्येण सिध्यति ।।"},
{"c": "12.288", "n": "22", "i": 60149, "v": "यः सर्वेषां भवति ह्यर्चनीय; उत्सेचने स्तम्भ इवाभिजातः । यस्मै वाचं सुप्रशस्तां वदन्ति; स वै देवान्गच्छति संयतात्मा ।।"},
{"c": "12.288", "n": "23", "i": 60150, "v": "न तथा वक्तुमिच्छन्ति कल्याणान्पुरुषे गुणान् । यथैषां वक्तुमिच्छन्ति नैर्गुण्यमनुयुञ्जकाः ।।"},
{"c": "12.288", "n": "24", "i": 60151, "v": "यस्य वाङ्मनसी गुप्ते सम्यक्प्रणिहिते सदा । वेदास्तपश्च त्यागश्च स इदं सर्वमाप्नुयात् ।।"},
{"c": "12.288", "n": "25", "i": 60152, "v": "आक्रोशनावमानाभ्यामबुधाद्वर्धते बुधः । तस्मान्न वर्धयेदन्यं न चात्मानं विहिंसयेत् ।।"},
{"c": "12.288", "n": "26", "i": 60153, "v": "अमृतस्येव संतृप्येदवमानस्य वै द्विजः । सुखं ह्यवमतः शेते योऽवमन्ता स नश्यति ।।"},
{"c": "12.288", "n": "27", "i": 60154, "v": "यत्क्रोधनो यजते यद्ददाति; यद्वा तपस्तप्यति यज्जुहोति । वैवस्वतस्तद्धरतेऽस्य सर्वं; मोघः श्रमो भवति क्रोधनस्य ।।"},
{"c": "12.288", "n": "28", "i": 60155, "v": "चत्वारि यस्य द्वाराणि सुगुप्तान्यमरोत्तमाः । उपस्थमुदरं हस्तौ वाक्चतुर्थी स धर्मवित् ।।"},
{"c": "12.288", "n": "29", "i": 60156, "v": "सत्यं दमं ह्यार्जवमानृशंस्यं; धृतिं तितिक्षामभिसेवमानः । स्वाध्यायनित्योऽस्पृहयन्परेषा;मेकान्तशील्यूर्ध्वगतिर्भवेत्सः ।।"},
{"c": "12.288", "n": "30", "i": 60157, "v": "सर्वानेताननुचरन्वत्सवच्चतुरः स्तनान् । न पावनतमं किंचित्सत्यादध्यगमं क्वचित् ।।"},
{"c": "12.288", "n": "31", "i": 60158, "v": "आचक्षेऽहं मनुष्येभ्यो देवेभ्यः प्रतिसंचरन् । सत्यं स्वर्गस्य सोपानं पारावारस्य नौरिव ।।"},
{"c": "12.288", "n": "32", "i": 60159, "v": "यादृशैः संनिवसति यादृशांश्चोपसेवते । यादृगिच्छेच्च भवितुं तादृग्भवति पूरुषः ।।"},
{"c": "12.288", "n": "33", "i": 60160, "v": "यदि सन्तं सेवते यद्यसन्तं; तपस्विनं यदि वा स्तेनमेव । वासो यथा रङ्गवशं प्रयाति; तथा स तेषां वशमभ्युपैति ।।"},
{"c": "12.288", "n": "34", "i": 60161, "v": "सदा देवाः साधुभिः संवदन्ते; न मानुषं विषयं यान्ति द्रष्टुम् । नेन्दुः समः स्यादसमो हि वायु;रुच्चावचं विषयं यः स वेद ।।"},
{"c": "12.288", "n": "35", "i": 60162, "v": "अदुष्टं वर्तमाने तु हृदयान्तरपूरुषे । तेनैव देवाः प्रीयन्ते सतां मार्गस्थितेन वै ।।"},
{"c": "12.288", "n": "36", "i": 60163, "v": "शिश्नोदरे येऽभिरताः सदैव; स्तेना नरा वाक्परुषाश्च नित्यम् । अपेतदोषानिति तान्विदित्वा; दूराद्देवाः संपरिवर्जयन्ति ।।"},
{"c": "12.288", "n": "37", "i": 60164, "v": "न वै देवा हीनसत्त्वेन तोष्याः; सर्वाशिना दुष्कृतकर्मणा वा । सत्यव्रता ये तु नराः कृतज्ञा; धर्मे रतास्तैः सह संभजन्ते ।।"},
{"c": "12.288", "n": "38", "i": 60165, "v": "अव्याहृतं व्याहृताच्छ्रेय आहुः; सत्यं वदेद्व्याहृतं तद्द्वितीयम् । धर्मं वदेद्व्याहृतं तत्तृतीयं; प्रियं वदेद्व्याहृतं तच्चतुर्थम् ।।"},
{"c": "12.288", "t": "साध्या ऊचुः ।"},
{"c": "12.288", "n": "39", "i": 60166, "v": "केनायमावृतो लोकः केन वा न प्रकाशते । केन त्यजति मित्राणि केन स्वर्गं न गच्छति ।।"},
{"c": "12.288", "t": "हंस उवाच ।"},
{"c": "12.288", "n": "40", "i": 60167, "v": "अज्ञानेनावृतो लोको मात्सर्यान्न प्रकाशते । लोभात्त्यजति मित्राणि सङ्गात्स्वर्गं न गच्छति ।।"},
{"c": "12.288", "t": "साध्या ऊचुः ।"},
{"c": "12.288", "n": "41", "i": 60168, "v": "कः स्विदेको रमते ब्राह्मणानां; कः स्विदेको बहुभिर्जोषमास्ते । कः स्विदेको बलवान्दुर्बलोऽपि; कः स्विदेषां कलहं नान्ववैति ।।"},
{"c": "12.288", "t": "हंस उवाच ।"},
{"c": "12.288", "n": "42", "i": 60169, "v": "प्राज्ञ एको रमते ब्राह्मणानां; प्राज्ञ एको बहुभिर्जोषमास्ते । प्राज्ञ एको बलवान्दुर्बलोऽपि; प्राज्ञ एषां कलहं नान्ववैति ।।"},
{"c": "12.288", "t": "साध्या ऊचुः ।"},
{"c": "12.288", "n": "43", "i": 60170, "v": "किं ब्राह्मणानां देवत्वं किं च साधुत्वमुच्यते । असाधुत्वं च किं तेषां किमेषां मानुषं मतम् ।।"},
{"c": "12.288", "t": "हंस उवाच ।"},
{"c": "12.288", "n": "44", "i": 60171, "v": "स्वाध्याय एषां देवत्वं व्रतं साधुत्वमुच्यते । असाधुत्वं परीवादो मृत्युर्मानुषमुच्यते ।।"},
{"c": "12.288", "t": "भीष्म उवाच ।"},
{"c": "12.288", "n": "45", "i": 60172, "v": "संवाद इत्ययं श्रेष्ठः साध्यानां परिकीर्तितः । क्षेत्रं वै कर्मणां योनिः सद्भावः सत्यमुच्यते ।।"},
{"c": "12.289", "t": "युधिष्ठिर उवाच ।"},
{"c": "12.289", "n": "1", "i": 60173, "v": "सांख्ये योगे च मे तात विशेषं वक्तुमर्हसि । तव सर्वज्ञ सर्वं हि विदितं कुरुसत्तम ।।"},
{"c": "12.289", "t": "भीष्म उवाच ।"},
{"c": "12.289", "n": "2", "i": 60174, "v": "सांख्याः सांख्यं प्रशंसन्ति योगा योगं द्विजातयः । वदन्ति कारणैः श्रैष्ठ्यं स्वपक्षोद्भावनाय वै ।।"},
{"c": "12.289", "n": "3", "i": 60175, "v": "अनीश्वरः कथं मुच्येदित्येवं शत्रुकर्शन । वदन्ति कारणैः श्रैष्ठ्यं योगाः सम्यङ्मनीषिणः ।।"},
{"c": "12.289", "n": "4", "i": 60176, "v": "वदन्ति कारणं चेदं सांख्याः सम्यग्द्विजातयः । विज्ञायेह गतीः सर्वा विरक्तो विषयेषु यः ।।"},
{"c": "12.289", "n": "5", "i": 60177, "v": "ऊर्ध्वं स देहात्सुव्यक्तं विमुच्येदिति नान्यथा । एतदाहुर्महाप्राज्ञाः सांख्यं वै मोक्षदर्शनम् ।।"},
{"c": "12.289", "n": "6", "i": 60178, "v": "स्वपक्षे कारणं ग्राह्यं समर्थं वचनं हितम् । शिष्टानां हि मतं ग्राह्यं त्वद्विधैः शिष्टसंमतैः ।।"},
{"c": "12.289", "n": "7", "i": 60179, "v": "प्रत्यक्षहेतवो योगाः सांख्याः शास्त्रविनिश्चयाः । उभे चैते मते तत्त्वे मम तात युधिष्ठिर ।।"},
{"c": "12.289", "n": "8", "i": 60180, "v": "उभे चैते मते ज्ञाने नृपते शिष्टसंमते । अनुष्ठिते यथाशास्त्रं नयेतां परमां गतिम् ।।"},
{"c": "12.289", "n": "9", "i": 60181, "v": "तुल्यं शौचं तयोर्युक्तं दया भूतेषु चानघ । व्रतानां धारणं तुल्यं दर्शनं न समं तयोः ।।"},
{"c": "12.289", "t": "युधिष्ठिर उवाच ।"},
{"c": "12.289", "n": "10", "i": 60182, "v": "यदि तुल्यं व्रतं शौचं दया चात्र पितामह । तुल्यं न दर्शनं कस्मात्तन्मे ब्रूहि पितामह ।।"},
{"c": "12.289", "t": "भीष्म उवाच ।"},
{"c": "12.289", "n": "11", "i": 60183, "v": "रागं मोहं तथा स्नेहं कामं क्रोधं च केवलम् । योगाच्छित्त्वादितो दोषान्पञ्चैतान्प्राप्नुवन्ति तत् ।।"},
{"c": "12.289", "n": "12", "i": 60184, "v": "यथा चानिमिषाः स्थूला जालं छित्त्वा पुनर्जलम् । प्राप्नुवन्ति तथा योगास्तत्पदं वीतकल्मषाः ।।"},
{"c": "12.289", "n": "13", "i": 60185, "v": "तथैव वागुरां छित्त्वा बलवन्तो यथा मृगाः । प्राप्नुयुर्विमलं मार्गं विमुक्ताः सर्वबन्धनैः ।।"},
{"c": "12.289", "n": "14", "i": 60186, "v": "लोभजानि तथा राजन्बन्धनानि बलान्विताः । छित्त्वा योगाः परं मार्गं गच्छन्ति विमलाः शिवम् ।।"},
{"c": "12.289", "n": "15", "i": 60187, "v": "अबलाश्च मृगा राजन्वागुरासु तथापरे । विनश्यन्ति न संदेहस्तद्वद्योगबलादृते ।।"},
{"c": "12.289", "n": "16", "i": 60188, "v": "बलहीनाश्च कौन्तेय यथा जालगता झषाः । अन्तं गच्छन्ति राजेन्द्र तथा योगाः सुदुर्बलाः ।।"},
{"c": "12.289", "n": "17", "i": 60189, "v": "यथा च शकुनाः सूक्ष्माः प्राप्य जालमरिंदम । तत्र सक्ता विपद्यन्ते मुच्यन्ते च बलान्विताः ।।"},
{"c": "12.289", "n": "18", "i": 60190, "v": "कर्मजैर्बन्धनैर्बद्धास्तद्वद्योगाः परंतप । अबला वै विनश्यन्ति मुच्यन्ते च बलान्विताः ।।"},
{"c": "12.289", "n": "19", "i": 60191, "v": "अल्पकश्च यथा राजन्वह्निः शाम्यति दुर्बलः । आक्रान्त इन्धनैः स्थूलैस्तद्वद्योगोऽबलः प्रभो ।।"},
{"c": "12.289", "n": "20", "i": 60192, "v": "स एव च यदा राजन्वह्निर्जातबलः पुनः । समीरणयुतः कृत्स्नां दहेत्क्षिप्रं महीमपि ।।"},
{"c": "12.289", "n": "21", "i": 60193, "v": "तद्वज्जातबलो योगी दीप्ततेजा महाबलः । अन्तकाल इवादित्यः कृत्स्नं संशोषयेज्जगत् ।।"},
{"c": "12.289", "n": "22", "i": 60194, "v": "दुर्बलश्च यथा राजन्स्रोतसा ह्रियते नरः । बलहीनस्तथा योगो विषयैर्ह्रियतेऽवशः ।।"},
{"c": "12.289", "n": "23", "i": 60195, "v": "तदेव च यथा स्रोतो विष्टम्भयति वारणः । तद्वद्योगबलं लब्ध्वा व्यूहते विषयान्बहून् ।।"},
{"c": "12.289", "n": "24", "i": 60196, "v": "विशन्ति चावशाः पार्थ योगा योगबलान्विताः । प्रजापतीनृषीन्देवान्महाभूतानि चेश्वराः ।।"},
{"c": "12.289", "n": "25", "i": 60197, "v": "न यमो नान्तकः क्रुद्धो न मृत्युर्भीमविक्रमः । ईशते नृपते सर्वे योगस्यामिततेजसः ।।"},
{"c": "12.289", "n": "26", "i": 60198, "v": "आत्मनां च सहस्राणि बहूनि भरतर्षभ । योगः कुर्याद्बलं प्राप्य तैश्च सर्वैर्महीं चरेत् ।।"},
{"c": "12.289", "n": "27", "i": 60199, "v": "प्राप्नुयाद्विषयांश्चैव पुनश्चोग्रं तपश्चरेत् । संक्षिपेच्च पुनः पार्थ सूर्यस्तेजोगुणानिव ।।"},
{"c": "12.289", "n": "28", "i": 60200, "v": "बलस्थस्य हि योगस्य बन्धनेशस्य पार्थिव । विमोक्षप्रभविष्णुत्वमुपपन्नमसंशयम् ।।"},
{"c": "12.289", "n": "29", "i": 60201, "v": "बलानि योगे प्रोक्तानि मयैतानि विशां पते । निदर्शनार्थं सूक्ष्माणि वक्ष्यामि च पुनस्तव ।।"},
{"c": "12.289", "n": "30", "i": 60202, "v": "आत्मनश्च समाधाने धारणां प्रति चाभिभो । निदर्शनानि सूक्ष्माणि शृणु मे भरतर्षभ ।।"},
{"c": "12.289", "n": "31", "i": 60203, "v": "अप्रमत्तो यथा धन्वी लक्ष्यं हन्ति समाहितः । युक्तः सम्यक्तथा योगी मोक्षं प्राप्नोत्यसंशयम् ।।"},
{"c": "12.289", "n": "32", "i": 60204, "v": "स्नेहपूर्णे यथा पात्रे मन आधाय निश्चलम् । पुरुषो यत्त आरोहेत्सोपानं युक्तमानसः ।।"},
{"c": "12.289", "n": "33", "i": 60205, "v": "युक्त्वा तथायमात्मानं योगः पार्थिव निश्चलम् । करोत्यमलमात्मानं भास्करोपमदर्शनम् ।।"},
{"c": "12.289", "n": "34", "i": 60206, "v": "यथा च नावं कौन्तेय कर्णधारः समाहितः । महार्णवगतां शीघ्रं नयेत्पार्थिव पत्तनम् ।।"},
{"c": "12.289", "n": "35", "i": 60207, "v": "तद्वदात्मसमाधानं युक्त्वा योगेन तत्त्ववित् । दुर्गमं स्थानमाप्नोति हित्वा देहमिमं नृप ।।"},
{"c": "12.289", "n": "36", "i": 60208, "v": "सारथिश्च यथा युक्त्वा सदश्वान्सुसमाहितः । देशमिष्टं नयत्याशु धन्विनं पुरुषर्षभ ।।"},
{"c": "12.289", "n": "37", "i": 60209, "v": "तथैव नृपते योगी धारणासु समाहितः । प्राप्नोत्याशु परं स्थानं लक्षं मुक्त इवाशुगः ।।"},
{"c": "12.289", "n": "38", "i": 60210, "v": "आवेश्यात्मनि चात्मानं योगी तिष्ठति योऽचलः । पापं हन्तेव मीनानां पदमाप्नोति सोऽजरम् ।।"},
{"c": "12.289", "n": "39", "i": 60211, "v": "नाभ्यां कण्ठे च शीर्षे च हृदि वक्षसि पार्श्वयोः । दर्शने स्पर्शने चापि घ्राणे चामितविक्रम ।।"},
{"c": "12.289", "n": "40", "i": 60212, "v": "स्थानेष्वेतेषु यो योगी महाव्रतसमाहितः । आत्मना सूक्ष्ममात्मानं युङ्क्ते सम्यग्विशां पते ।।"},
{"c": "12.289", "n": "41", "i": 60213, "v": "स शीघ्रममलप्रज्ञः कर्म दग्ध्वा शुभाशुभम् । उत्तमं योगमास्थाय यदीच्छति विमुच्यते ।।"},
{"c": "12.289", "t": "युधिष्ठिर उवाच ।"},
{"c": "12.289", "n": "42", "i": 60214, "v": "आहारान्कीदृशान्कृत्वा कानि जित्वा च भारत । योगी बलमवाप्नोति तद्भवान्वक्तुमर्हति ।।"},
{"c": "12.289", "t": "भीष्म उवाच ।"},
{"c": "12.289", "n": "43", "i": 60215, "v": "कणानां भक्षणे युक्तः पिण्याकस्य च भक्षणे । स्नेहानां वर्जने युक्तो योगी बलमवाप्नुयात् ।।"},
{"c": "12.289", "n": "44", "i": 60216, "v": "भुञ्जानो यावकं रूक्षं दीर्घकालमरिंदम । एकारामो विशुद्धात्मा योगी बलमवाप्नुयात् ।।"},
{"c": "12.289", "n": "45", "i": 60217, "v": "पक्षान्मासानृतूंश्चित्रान्संचरंश्च गुहास्तथा । अपः पीत्वा पयोमिश्रा योगी बलमवाप्नुयात् ।।"},
{"c": "12.289", "n": "46", "i": 60218, "v": "अखण्डमपि वा मासं सततं मनुजेश्वर । उपोष्य सम्यक्शुद्धात्मा योगी बलमवाप्नुयात् ।।"},
{"c": "12.289", "n": "47", "i": 60219, "v": "कामं जित्वा तथा क्रोधं शीतोष्णे वर्षमेव च । भयं निद्रां तथा श्वासं पौरुषं विषयांस्तथा ।।"},
{"c": "12.289", "n": "48", "i": 60220, "v": "अरतिं दुर्जयां चैव घोरां तृष्णां च पार्थिव । स्पर्शान्सर्वांस्तथा तन्द्रीं दुर्जयां नृपसत्तम ।।"},
{"c": "12.289", "n": "49", "i": 60221, "v": "दीपयन्ति महात्मानः सूक्ष्ममात्मानमात्मना । वीतरागा महाप्राज्ञा ध्यानाध्ययनसंपदा ।।"},
{"c": "12.289", "n": "50", "i": 60222, "v": "दुर्गस्त्वेष मतः पन्था ब्राह्मणानां विपश्चिताम् । न कश्चिद्व्रजति ह्यस्मिन्क्षेमेण भरतर्षभ ।।"},
{"c": "12.289", "n": "51", "i": 60223, "v": "यथा कश्चिद्वनं घोरं बहुसर्पसरीसृपम् । श्वभ्रवत्तोयहीनं च दुर्गमं बहुकण्टकम् ।।"},
{"c": "12.289", "n": "52", "i": 60224, "v": "अभक्तमटवीप्रायं दावदग्धमहीरुहम् । पन्थानं तस्कराकीर्णं क्षेमेणाभिपतेद्युवा ।।"},
{"c": "12.289", "n": "53", "i": 60225, "v": "योगमार्गं तथासाद्य यः कश्चिद्भजते द्विजः । क्षेमेणोपरमेन्मार्गाद्बहुदोषो हि स स्मृतः ।।"},
{"c": "12.289", "n": "54", "i": 60226, "v": "सुस्थेयं क्षुरधारासु निशितासु महीपते । धारणासु तु योगस्य दुःस्थेयमकृतात्मभिः ।।"},
{"c": "12.289", "n": "55", "i": 60227, "v": "विपन्ना धारणास्तात नयन्ति नशुभां गतिम् । नेतृहीना यथा नावः पुरुषानर्णवे नृप ।।"},
{"c": "12.289", "n": "56", "i": 60228, "v": "यस्तु तिष्ठति कौन्तेय धारणासु यथाविधि । मरणं जन्म दुःखं च सुखं च स विमुञ्चति ।।"},
{"c": "12.289", "n": "57", "i": 60229, "v": "नानाशास्त्रेषु निष्पन्नं योगेष्विदमुदाहृतम् । परं योगं तु यत्कृत्स्नं निश्चितं तद्द्विजातिषु ।।"},
{"c": "12.289", "n": "58", "i": 60230, "v": "परं हि तद्ब्रह्म महन्महात्म;न्ब्रह्माणमीशं वरदं च विष्णुम् । भवं च धर्मं च षडाननं च; षड्ब्रह्मपुत्रांश्च महानुभावान् ।।"},
{"c": "12.289", "n": "59", "i": 60231, "v": "तमश्च कष्टं सुमहद्रजश्च; सत्त्वं च शुद्धं प्रकृतिं परां च । सिद्धिं च देवीं वरुणस्य पत्नीं; तेजश्च कृत्स्नं सुमहच्च धैर्यम् ।।"},
{"c": "12.289", "n": "60", "i": 60232, "v": "ताराधिपं वै विमलं सतारं; विश्वांश्च देवानुरगान्पितॄंश्च । शैलांश्च कृत्स्नानुदधींश्च घोरा;न्नदीश्च सर्वाः सवनान्घनांश्च ।।"},
{"c": "12.289", "n": "61", "i": 60233, "v": "नागान्नगान्यक्षगणान्दिशश्च; गन्धर्वसंघान्पुरुषान्स्त्रियश्च । परस्परं प्राप्य महान्महात्मा; विशेत योगी नचिराद्विमुक्तः ।।"},
{"c": "12.289", "n": "62", "i": 60234, "v": "कथा च येयं नृपते प्रसक्ता; देवे महावीर्यमतौ शुभेयम् । योगान्स सर्वानभिभूय मर्त्या;न्नारायणात्मा कुरुते महात्मा ।।"},
{"c": "12.290", "t": "युधिष्ठिर उवाच ।"},
{"c": "12.290", "n": "1", "i": 60235, "v": "सम्यक्त्वयायं नृपते वर्णितः शिष्टसंमतः । योगमार्गो यथान्यायं शिष्यायेह हितैषिणा ।।"},
{"c": "12.290", "n": "2", "i": 60236, "v": "सांख्ये त्विदानीं कार्त्स्न्येन विधिं प्रब्रूहि पृच्छते । त्रिषु लोकेषु यज्ज्ञानं सर्वं तद्विदितं हि ते ।।"},
{"c": "12.290", "t": "भीष्म उवाच ।"},
{"c": "12.290", "n": "3", "i": 60237, "v": "शृणु मे त्वमिदं शुद्धं सांख्यानां विदितात्मनाम् । विहितं यतिभिर्बुद्धैः कपिलादिभिरीश्वरैः ।।"},
{"c": "12.290", "n": "4", "i": 60238, "v": "यस्मिन्न विभ्रमाः केचिद्दृश्यन्ते मनुजर्षभ । गुणाश्च यस्मिन्बहवो दोषहानिश्च केवला ।।"},
{"c": "12.290", "n": "5", "i": 60239, "v": "ज्ञानेन परिसंख्याय सदोषान्विषयान्नृप । मानुषान्दुर्जयान्कृत्स्नान्पैशाचान्विषयांस्तथा ।।"},
{"c": "12.290", "n": "6", "i": 60240, "v": "राक्षसान्विषयाञ्ज्ञात्वा यक्षाणां विषयांस्तथा । विषयानौरगाञ्ज्ञात्वा गान्धर्वविषयांस्तथा ।।"},
{"c": "12.290", "n": "7", "i": 60241, "v": "पितॄणां विषयाञ्ज्ञात्वा तिर्यक्षु चरतां नृप । सुपर्णविषयाञ्ज्ञात्वा मरुतां विषयांस्तथा ।।"},
{"c": "12.290", "n": "8", "i": 60242, "v": "राजर्षिविषयाञ्ज्ञात्वा ब्रह्मर्षिविषयांस्तथा । आसुरान्विषयाञ्ज्ञात्वा वैश्वदेवांस्तथैव च ।।"},
{"c": "12.290", "n": "9", "i": 60243, "v": "देवर्षिविषयाञ्ज्ञात्वा योगानामपि चेश्वरान् । विषयांश्च प्रजेशानां ब्रह्मणो विषयांस्तथा ।।"},
{"c": "12.290", "n": "10", "i": 60244, "v": "आयुषश्च परं कालं लोके विज्ञाय तत्त्वतः । सुखस्य च परं तत्त्वं विज्ञाय वदतां वर ।।"},
{"c": "12.290", "n": "11", "i": 60245, "v": "प्राप्ते काले च यद्दुःखं पततां विषयैषिणाम् । तिर्यक्च पततां दुःखं पततां नरके च यत् ।।"},
{"c": "12.290", "n": "12", "i": 60246, "v": "स्वर्गस्य च गुणान्कृत्स्नान्दोषान्सर्वांश्च भारत । वेदवादे च ये दोषा गुणा ये चापि वैदिकाः ।।"},
{"c": "12.290", "n": "13", "i": 60247, "v": "ज्ञानयोगे च ये दोषा गुणा योगे च ये नृप । सांख्यज्ञाने च ये दोषास्तथैव च गुणा नृप ।।"},
{"c": "12.290", "n": "14", "i": 60248, "v": "सत्त्वं दशगुणं ज्ञात्वा रजो नवगुणं तथा । तमश्चाष्टगुणं ज्ञात्वा बुद्धिं सप्तगुणां तथा ।।"},
{"c": "12.290", "n": "15", "i": 60249, "v": "षड्गुणं च नभो ज्ञात्वा मनः पञ्चगुणं तथा । बुद्धिं चतुर्गुणां ज्ञात्वा तमश्च त्रिगुणं महत् ।।"},
{"c": "12.290", "n": "16", "i": 60250, "v": "द्विगुणं च रजो ज्ञात्वा सत्त्वमेकगुणं पुनः । मार्गं विज्ञाय तत्त्वेन प्रलये प्रेक्षणं तथा ।।"},
{"c": "12.290", "n": "17", "i": 60251, "v": "ज्ञानविज्ञानसंपन्नाः कारणैर्भाविताः शुभैः । प्राप्नुवन्ति शुभं मोक्षं सूक्ष्मा इव नभः परम् ।।"},
{"c": "12.290", "n": "18", "i": 60252, "v": "रूपेण दृष्टिं संयुक्तां घ्राणं गन्धगुणेन च । शब्दे सक्तं तथा श्रोत्रं जिह्वां रसगुणेषु च ।।"},
{"c": "12.290", "n": "19", "i": 60253, "v": "तनुं स्पर्शे तथा सक्तां वायुं नभसि चाश्रितम् । मोहं तमसि संसक्तं लोभमर्थेषु संश्रितम् ।।"},
{"c": "12.290", "n": "20", "i": 60254, "v": "विष्णुं क्रान्ते बले शक्रं कोष्ठे सक्तं तथानलम् । अप्सु देवीं तथा सक्तामपस्तेजसि चाश्रिताः ।।"},
{"c": "12.290", "n": "21", "i": 60255, "v": "तेजो वायौ तु संसक्तं वायुं नभसि चाश्रितम् । नभो महति संयुक्तं महद्बुद्धौ च संश्रितम् ।।"},
{"c": "12.290", "n": "22", "i": 60256, "v": "बुद्धिं तमसि संसक्तां तमो रजसि चाश्रितम् । रजः सत्त्वे तथा सक्तं सत्त्वं सक्तं तथात्मनि ।।"},
{"c": "12.290", "n": "23", "i": 60257, "v": "सक्तमात्मानमीशे च देवे नारायणे तथा । देवं मोक्षे च संसक्तं मोक्षं सक्तं तु न क्वचित् ।।"},
{"c": "12.290", "n": "24", "i": 60258, "v": "ज्ञात्वा सत्त्वयुतं देहं वृतं षोडशभिर्गुणैः । स्वभावं चेतनां चैव ज्ञात्वा वै देहमाश्रिते ।।"},
{"c": "12.290", "n": "25", "i": 60259, "v": "मध्यस्थमेकमात्मानं पापं यस्मिन्न विद्यते । द्वितीयं कर्म विज्ञाय नृपते विषयैषिणाम् ।।"},
{"c": "12.290", "n": "26", "i": 60260, "v": "इन्द्रियाणीन्द्रियार्थांश्च सर्वानात्मनि संश्रितान् । प्राणापानौ समानं च व्यानोदानौ च तत्त्वतः ।।"},
{"c": "12.290", "n": "27", "i": 60261, "v": "अवाक्चैवानिलं ज्ञात्वा प्रवहं चानिलं पुनः । सप्त वातांस्तथा शेषान्सप्तधा विधिवत्पुनः ।।"},
{"c": "12.290", "n": "28", "i": 60262, "v": "प्रजापतीनृषींश्चैव मार्गांश्च सुबहून्वरान् । सप्तर्षींश्च बहूञ्ज्ञात्वा राजर्षींश्च परंतप ।।"},
{"c": "12.290", "n": "29", "i": 60263, "v": "सुरर्षीन्महतश्चान्यान्महर्षीन्सूर्यसंनिभान् । ऐश्वर्याच्च्याविताञ्ज्ञात्वा कालेन महता नृप ।।"},
{"c": "12.290", "n": "30", "i": 60264, "v": "महतां भूतसंघानां श्रुत्वा नाशं च पार्थिव । गतिं चाप्यशुभां ज्ञात्वा नृपते पापकर्मणाम् ।।"},
{"c": "12.290", "n": "31", "i": 60265, "v": "वैतरण्यां च यद्दुःखं पतितानां यमक्षये । योनीषु च विचित्रासु संसारानशुभांस्तथा ।।"},
{"c": "12.290", "n": "32", "i": 60266, "v": "जठरे चाशुभे वासं शोणितोदकभाजने । श्लेष्ममूत्रपुरीषे च तीव्रगन्धसमन्विते ।।"},
{"c": "12.290", "n": "33", "i": 60267, "v": "शुक्रशोणितसंघाते मज्जास्नायुपरिग्रहे । सिराशतसमाकीर्णे नवद्वारे पुरेऽशुचौ ।।"},
{"c": "12.290", "n": "34", "i": 60268, "v": "विज्ञायाहितमात्मानं योगांश्च विविधान्नृप । तामसानां च जन्तूनां रमणीयावृतात्मनाम् ।।"},
{"c": "12.290", "n": "35", "i": 60269, "v": "सात्त्विकानां च जन्तूनां कुत्सितं भरतर्षभ । गर्हितं महतामर्थे सांख्यानां विदितात्मनाम् ।।"},
{"c": "12.290", "n": "36", "i": 60270, "v": "उपप्लवांस्तथा घोराञ्शशिनस्तेजसस्तथा । ताराणां पतनं दृष्ट्वा नक्षत्राणां च पर्ययम् ।।"},
{"c": "12.290", "n": "37", "i": 60271, "v": "द्वंद्वानां विप्रयोगं च विज्ञाय कृपणं नृप । अन्योन्यभक्षणं दृष्ट्वा भूतानामपि चाशुभम् ।।"},
{"c": "12.290", "n": "38", "i": 60272, "v": "बाल्ये मोहं च विज्ञाय क्षयं देहस्य चाशुभम् । रागे मोहे च संप्राप्ते क्वचित्सत्त्वं समाश्रितम् ।।"},
{"c": "12.290", "n": "39", "i": 60273, "v": "सहस्रेषु नरः कश्चिन्मोक्षबुद्धिं समाश्रितः । दुर्लभत्वं च मोक्षस्य विज्ञाय श्रुतिपूर्वकम् ।।"},
{"c": "12.290", "n": "40", "i": 60274, "v": "बहुमानमलब्धेषु लब्धे मध्यस्थतां पुनः । विषयाणां च दौरात्म्यं विज्ञाय नृपते पुनः ।।"},
{"c": "12.290", "n": "41", "i": 60275, "v": "गतासूनां च कौन्तेय देहान्दृष्ट्वा तथाशुभान् । वासं कुलेषु जन्तूनां दुःखं विज्ञाय भारत ।।"},
{"c": "12.290", "n": "42", "i": 60276, "v": "ब्रह्मघ्नानां गतिं ज्ञात्वा पतितानां सुदारुणाम् । सुरापाने च सक्तानां ब्राह्मणानां दुरात्मनाम् । गुरुदारप्रसक्तानां गतिं विज्ञाय चाशुभाम् ।।"},
{"c": "12.290", "n": "43", "i": 60277, "v": "जननीषु च वर्तन्ते ये न सम्यग्युधिष्ठिर । सदेवकेषु लोकेषु ये न वर्तन्ति मानवाः ।।"},
{"c": "12.290", "n": "44", "i": 60278, "v": "तेन ज्ञानेन विज्ञाय गतिं चाशुभकर्मणाम् । तिर्यग्योनिगतानां च विज्ञाय गतयः पृथक् ।।"},
{"c": "12.290", "n": "45", "i": 60279, "v": "वेदवादांस्तथा चित्रानृतूनां पर्ययांस्तथा । क्षयं संवत्सराणां च मासानां प्रक्षयं तथा ।।"},
{"c": "12.290", "n": "46", "i": 60280, "v": "पक्षक्षयं तथा दृष्ट्वा दिवसानां च संक्षयम् । क्षयं वृद्धिं च चन्द्रस्य दृष्ट्वा प्रत्यक्षतस्तथा ।।"},
{"c": "12.290", "n": "47", "i": 60281, "v": "वृद्धिं दृष्ट्वा समुद्राणां क्षयं तेषां तथा पुनः । क्षयं धनानां च तथा पुनर्वृद्धिं तथैव च ।।"},
{"c": "12.290", "n": "48", "i": 60282, "v": "संयोगानां क्षयं दृष्ट्वा युगानां च विशेषतः । क्षयं च दृष्ट्वा शैलानां क्षयं च सरितां तथा ।।"},
{"c": "12.290", "n": "49", "i": 60283, "v": "वर्णानां च क्षयं दृष्ट्वा क्षयान्तं च पुनः पुनः । जरामृत्युं तथा जन्म दृष्ट्वा दुःखानि चैव ह ।।"},
{"c": "12.290", "n": "50", "i": 60284, "v": "देहदोषांस्तथा ज्ञात्वा तेषां दुःखं च तत्त्वतः । देहविक्लवतां चैव सम्यग्विज्ञाय भारत ।।"},
{"c": "12.290", "n": "51", "i": 60285, "v": "आत्मदोषांश्च विज्ञाय सर्वानात्मनि संश्रितान् । स्वदेहादुत्थितान्गन्धांस्तथा विज्ञाय चाशुभान् ।।"},
{"c": "12.290", "t": "युधिष्ठिर उवाच ।"},
{"c": "12.290", "n": "52", "i": 60286, "v": "कान्स्वगात्रोद्भवान्दोषान्पश्यस्यमितविक्रम । एतन्मे संशयं कृत्स्नं वक्तुमर्हसि तत्त्वतः ।।"},
{"c": "12.290", "t": "भीष्म उवाच ।"},
{"c": "12.290", "n": "53", "i": 60287, "v": "पञ्च दोषान्प्रभो देहे प्रवदन्ति मनीषिणः । मार्गज्ञाः कापिलाः सांख्याः शृणु तानरिसूदन ।।"},
{"c": "12.290", "n": "54", "i": 60288, "v": "कामक्रोधौ भयं निद्रा पञ्चमः श्वास उच्यते । एते दोषाः शरीरेषु दृश्यन्ते सर्वदेहिनाम् ।।"},
{"c": "12.290", "n": "55", "i": 60289, "v": "छिन्दन्ति क्षमया क्रोधं कामं संकल्पवर्जनात् । सत्त्वसंशीलनान्निद्रामप्रमादाद्भयं तथा । छिन्दन्ति पञ्चमं श्वासं लघ्वाहारतया नृप ।।"},
{"c": "12.290", "n": "56", "i": 60290, "v": "गुणान्गुणशतैर्ज्ञात्वा दोषान्दोषशतैरपि । हेतून्हेतुशतैश्चित्रैश्चित्रान्विज्ञाय तत्त्वतः ।।"},
{"c": "12.290", "n": "57", "i": 60291, "v": "अपां फेनोपमं लोकं विष्णोर्मायाशतैर्वृतम् । चित्तभित्तिप्रतीकाशं नलसारमनर्थकम् ।।"},
{"c": "12.290", "n": "58", "i": 60292, "v": "तमः श्वभ्रनिभं दृष्ट्वा वर्षबुद्बुदसंनिभम् । नाशप्रायं सुखाद्धीनं नाशोत्तरमभावगम् । रजस्तमसि संमग्नं पङ्के द्विपमिवावशम् ।।"},
{"c": "12.290", "n": "59", "i": 60293, "v": "सांख्या राजन्महाप्राज्ञास्त्यक्त्वा देहं प्रजाकृतम् । ज्ञानज्ञेयेन सांख्येन व्यापिना महता नृप ।।"},
{"c": "12.290", "n": "60", "i": 60294, "v": "राजसानशुभान्गन्धांस्तामसांश्च तथाविधान् । पुण्यांश्च सात्त्विकान्गन्धान्स्पर्शजान्देहसंश्रितान् । छित्त्वाशु ज्ञानशस्त्रेण तपोदण्डेन भारत ।।"},
{"c": "12.290", "n": "61", "i": 60295, "v": "ततो दुःखोदकं घोरं चिन्ताशोकमहाह्रदम् । व्याधिमृत्युमहाग्राहं महाभयमहोरगम् ।।"},
{"c": "12.290", "n": "62", "i": 60296, "v": "तमःकूर्मं रजोमीनं प्रज्ञया संतरन्त्युत । स्नेहपङ्कं जरादुर्गं स्पर्शद्वीपमरिंदम ।।"},
{"c": "12.290", "n": "63", "i": 60297, "v": "कर्मागाधं सत्यतीरं स्थितव्रतमिदं नृप । हिंसाशीघ्रमहावेगं नानारसमहाकरम् ।।"},
{"c": "12.290", "n": "64", "i": 60298, "v": "नानाप्रीतिमहारत्नं दुःखज्वरसमीरणम् । शोकतृष्णामहावर्तं तीक्ष्णव्याधिमहागजम् ।।"},
{"c": "12.290", "n": "65", "i": 60299, "v": "अस्थिसंघातसंघाटं श्लेष्मफेनमरिंदम । दानमुक्ताकरं भीमं शोणितह्रदविद्रुमम् ।।"},
{"c": "12.290", "n": "66", "i": 60300, "v": "हसितोत्क्रुष्टनिर्घोषं नानाज्ञानसुदुस्तरम् । रोदनाश्रुमलक्षारं सङ्गत्यागपरायणम् ।।"},
{"c": "12.290", "n": "67", "i": 60301, "v": "पुनराजन्मलोकौघं पुत्रबान्धवपत्तनम् । अहिंसासत्यमर्यादं प्राणत्यागमहोर्मिणम् ।।"},
{"c": "12.290", "n": "68", "i": 60302, "v": "वेदान्तगमनद्वीपं सर्वभूतदयोदधिम् । मोक्षदुष्प्रापविषयं वडवामुखसागरम् ।।"},
{"c": "12.290", "n": "69", "i": 60303, "v": "तरन्ति मुनयः सिद्धा ज्ञानयोगेन भारत । तीर्त्वा च दुस्तरं जन्म विशन्ति विमलं नभः ।।"},
{"c": "12.290", "n": "70", "i": 60304, "v": "ततस्तान्सुकृतीन्सांख्यान्सूर्यो वहति रश्मिभिः । पद्मतन्तुवदाविश्य प्रवहन्विषयान्नृप ।।"},
{"c": "12.290", "n": "71", "i": 60305, "v": "तत्र तान्प्रवहो वायुः प्रतिगृह्णाति भारत । वीतरागान्यतीन्सिद्धान्वीर्ययुक्तांस्तपोधनान् ।।"},
{"c": "12.290", "n": "72", "i": 60306, "v": "सूक्ष्मः शीतः सुगन्धी च सुखस्पर्शश्च भारत । सप्तानां मरुतां श्रेष्ठो लोकान्गच्छति यः शुभान् । स तान्वहति कौन्तेय नभसः परमां गतिम् ।।"},
{"c": "12.290", "n": "73", "i": 60307, "v": "नभो वहति लोकेश रजसः परमां गतिम् । रजो वहति राजेन्द्र सत्त्वस्य परमां गतिम् ।।"},
{"c": "12.290", "n": "74", "i": 60308, "v": "सत्त्वं वहति शुद्धात्मन्परं नारायणं प्रभुम् । प्रभुर्वहति शुद्धात्मा परमात्मानमात्मना ।।"},
{"c": "12.290", "n": "75", "i": 60309, "v": "परमात्मानमासाद्य तद्भूतायतनामलाः । अमृतत्वाय कल्पन्ते न निवर्तन्ति चाभिभो । परमा सा गतिः पार्थ निर्द्वंद्वानां महात्मनाम् ।।"},
{"c": "12.290", "t": "युधिष्ठिर उवाच ।"},
{"c": "12.290", "n": "76", "i": 60310, "v": "स्थानमुत्तममासाद्य भगवन्तं स्थिरव्रताः । आजन्ममरणं वा ते स्मरन्त्युत न वानघ ।।"},
{"c": "12.290", "n": "77", "i": 60311, "v": "यदत्र तथ्यं तन्मे त्वं यथावद्वक्तुमर्हसि । त्वदृते मानवं नान्यं प्रष्टुमर्हामि कौरव ।।"},
{"c": "12.290", "n": "78", "i": 60312, "v": "मोक्षदोषो महानेष प्राप्य सिद्धिं गतानृषीन् । यदि तत्रैव विज्ञाने वर्तन्ते यतयः परे ।।"},
{"c": "12.290", "n": "79", "i": 60313, "v": "प्रवृत्तिलक्षणं धर्मं पश्यामि परमं नृप । मग्नस्य हि परे ज्ञाने किं नु दुःखतरं भवेत् ।।"},
{"c": "12.290", "t": "भीष्म उवाच ।"},
{"c": "12.290", "n": "80", "i": 60314, "v": "यथान्यायं त्वया तात प्रश्नः पृष्टः सुसंकटः । बुद्धानामपि संमोहः प्रश्नेऽस्मिन्भरतर्षभ । अत्रापि तत्त्वं परमं शृणु सम्यङ्मयेरितम् ।।"},
{"c": "12.290", "n": "81", "i": 60315, "v": "बुद्धिश्च परमा यत्र कापिलानां महात्मनाम् । इन्द्रियाण्यपि बुध्यन्ते स्वदेहं देहिनो नृप । कारणान्यात्मनस्तानि सूक्ष्मः पश्यति तैस्तु सः ।।"},
{"c": "12.290", "n": "82", "i": 60316, "v": "आत्मना विप्रहीणानि काष्ठकुड्यसमानि तु । विनश्यन्ति न संदेहः फेना इव महार्णवे ।।"},
{"c": "12.290", "n": "83", "i": 60317, "v": "इन्द्रियैः सह सुप्तस्य देहिनः शत्रुतापन । सूक्ष्मश्चरति सर्वत्र नभसीव समीरणः ।।"},
{"c": "12.290", "n": "84", "i": 60318, "v": "स पश्यति यथान्यायं स्पर्शान्स्पृशति चाभिभो । बुध्यमानो यथापूर्वमखिलेनेह भारत ।।"},
{"c": "12.290", "n": "85", "i": 60319, "v": "इन्द्रियाणीह सर्वाणि स्वे स्वे स्थाने यथाविधि । अनीशत्वात्प्रलीयन्ते सर्पा हतविषा इव ।।"},
{"c": "12.290", "n": "86", "i": 60320, "v": "इन्द्रियाणां तु सर्वेषां स्वस्थानेष्वेव सर्वशः । आक्रम्य गतयः सूक्ष्माश्चरत्यात्मा न संशयः ।।"},
{"c": "12.290", "n": "87", "i": 60321, "v": "सत्त्वस्य च गुणान्कृत्स्नान्रजसश्च गुणान्पुनः । गुणांश्च तमसः सर्वान्गुणान्बुद्धेश्च भारत ।।"},
{"c": "12.290", "n": "88", "i": 60322, "v": "गुणांश्च मनसस्तद्वन्नभसश्च गुणांस्तथा । गुणान्वायोश्च धर्मात्मंस्तेजसश्च गुणान्पुनः ।।"},
{"c": "12.290", "n": "89", "i": 60323, "v": "अपां गुणांस्तथा पार्थ पार्थिवांश्च गुणानपि । सर्वात्मना गुणैर्व्याप्य क्षेत्रज्ञः स युधिष्ठिर ।।"},
{"c": "12.290", "n": "90", "i": 60324, "v": "आत्मा च याति क्षेत्रज्ञं कर्मणी च शुभाशुभे । शिष्या इव महात्मानमिन्द्रियाणि च तं विभो ।।"},
{"c": "12.290", "n": "91", "i": 60325, "v": "प्रकृतिं चाप्यतिक्रम्य गच्छत्यात्मानमव्ययम् । परं नारायणात्मानं निर्द्वंद्वं प्रकृतेः परम् ।।"},
{"c": "12.290", "n": "92", "i": 60326, "v": "विमुक्तः पुण्यपापेभ्यः प्रविष्टस्तमनामयम् । परमात्मानमगुणं न निवर्तति भारत ।।"},
{"c": "12.290", "n": "93", "i": 60327, "v": "शिष्टं त्वत्र मनस्तात इन्द्रियाणि च भारत । आगच्छन्ति यथाकालं गुरोः संदेशकारिणः ।।"},
{"c": "12.290", "n": "94", "i": 60328, "v": "शक्यं चाल्पेन कालेन शान्तिं प्राप्तुं गुणार्थिना । एवं युक्तेन कौन्तेय युक्तज्ञानेन मोक्षिणा ।।"},
{"c": "12.290", "n": "95", "i": 60329, "v": "सांख्या राजन्महाप्राज्ञा गच्छन्ति परमां गतिम् । ज्ञानेनानेन कौन्तेय तुल्यं ज्ञानं न विद्यते ।।"},
{"c": "12.290", "n": "96", "i": 60330, "v": "अत्र ते संशयो मा भूज्ज्ञानं सांख्यं परं मतम् । अक्षरं ध्रुवमव्यक्तं पूर्वं ब्रह्म सनातनम् ।।"},
{"c": "12.290", "n": "97", "i": 60331, "v": "अनादिमध्यनिधनं निर्द्वंद्वं कर्तृ शाश्वतम् । कूटस्थं चैव नित्यं च यद्वदन्ति शमात्मकाः ।।"},
{"c": "12.290", "n": "98", "i": 60332, "v": "यतः सर्वाः प्रवर्तन्ते सर्गप्रलयविक्रियाः । यच्च शंसन्ति शास्त्रेषु वदन्ति परमर्षयः ।।"},
{"c": "12.290", "n": "99", "i": 60333, "v": "सर्वे विप्राश्च देवाश्च तथागमविदो जनाः । ब्रह्मण्यं परमं देवमनन्तं परतोऽच्युतम् ।।"},
{"c": "12.290", "n": "100", "i": 60334, "v": "प्रार्थयन्तश्च तं विप्रा वदन्ति गुणबुद्धयः । सम्यग्युक्तास्तथा योगाः सांख्याश्चामितदर्शनाः ।।"},
{"c": "12.290", "n": "101", "i": 60335, "v": "अमूर्तेस्तस्य कौन्तेय सांख्यं मूर्तिरिति श्रुतिः । अभिज्ञानानि तस्याहुर्मतं हि भरतर्षभ ।।"},
{"c": "12.290", "n": "102", "i": 60336, "v": "द्विविधानीह भूतानि पृथिव्यां पृथिवीपते । जङ्गमागमसंज्ञानि जङ्गमं तु विशिष्यते ।।"},
{"c": "12.290", "n": "103", "i": 60337, "v": "ज्ञानं महद्यद्धि महत्सु राज;न्वेदेषु सांख्येषु तथैव योगे । यच्चापि दृष्टं विविधं पुराणं; सांख्यागतं तन्निखिलं नरेन्द्र ।।"},
{"c": "12.290", "n": "104", "i": 60338, "v": "यच्चेतिहासेषु महत्सु दृष्टं; यच्चार्थशास्त्रे नृप शिष्टजुष्टे । ज्ञानं च लोके यदिहास्ति किंचि;त्सांख्यागतं तच्च महन्महात्मन् ।।"},
{"c": "12.290", "n": "105", "i": 60339, "v": "शमश्च दृष्टः परमं बलं च; ज्ञानं च सूक्ष्मं च यथावदुक्तम् । तपांसि सूक्ष्माणि सुखानि चैव; सांख्ये यथावद्विहितानि राजन् ।।"},
{"c": "12.290", "n": "106", "i": 60340, "v": "विपर्यये तस्य हि पार्थ देवा;न्गच्छन्ति सांख्याः सततं सुखेन । तांश्चानुसंचार्य ततः कृतार्थाः; पतन्ति विप्रेषु यतेषु भूयः ।।"},
{"c": "12.290", "n": "107", "i": 60341, "v": "हित्वा च देहं प्रविशन्ति मोक्षं; दिवौकसो द्यामिव पार्थ सांख्याः । ततोऽधिकं तेऽभिरता महार्हे; सांख्ये द्विजाः पार्थिव शिष्टजुष्टे ।।"},
{"c": "12.290", "n": "108", "i": 60342, "v": "तेषां न तिर्यग्गमनं हि दृष्टं; नावाग्गतिः पापकृतां निवासः । न चाबुधानामपि ते द्विजातयो; ये ज्ञानमेतन्नृपतेऽनुरक्ताः ।।"},
{"c": "12.290", "n": "109", "i": 60343, "v": "सांख्यं विशालं परमं पुराणं; महार्णवं विमलमुदारकान्तम् । कृत्स्नं च सांख्यं नृपते महात्मा; नारायणो धारयतेऽप्रमेयम् ।।"},
{"c": "12.290", "n": "110", "i": 60344, "v": "एतन्मयोक्तं नरदेव तत्त्वं; नारायणो विश्वमिदं पुराणम् । स सर्गकाले च करोति सर्गं; संहारकाले च तदत्ति भूयः ।।"},
{"c": "12.291", "t": "युधिष्ठिर उवाच ।"},
{"c": "12.291", "n": "1", "i": 60345, "v": "किं तदक्षरमित्युक्तं यस्मान्नावर्तते पुनः । किं च तत्क्षरमित्युक्तं यस्मादावर्तते पुनः ।।"},
{"c": "12.291", "n": "2", "i": 60346, "v": "अक्षरक्षरयोर्व्यक्तिमिच्छाम्यरिनिषूदन । उपलब्धुं महाबाहो तत्त्वेन कुरुनन्दन ।।"},
{"c": "12.291", "n": "3", "i": 60347, "v": "त्वं हि ज्ञाननिधिर्विप्रैरुच्यसे वेदपारगैः । ऋषिभिश्च महाभागैर्यतिभिश्च महात्मभिः ।।"},
{"c": "12.291", "n": "4", "i": 60348, "v": "शेषमल्पं दिनानां ते दक्षिणायनभास्करे । आवृत्ते भगवत्यर्के गन्तासि परमां गतिम् ।।"},
{"c": "12.291", "n": "5", "i": 60349, "v": "त्वयि प्रतिगते श्रेयः कुतः श्रोष्यामहे वयम् । कुरुवंशप्रदीपस्त्वं ज्ञानद्रव्येण दीप्यसे ।।"},
{"c": "12.291", "n": "6", "i": 60350, "v": "तदेतच्छ्रोतुमिच्छामि त्वत्तः कुरुकुलोद्वह । न तृप्यामीह राजेन्द्र शृण्वन्नमृतमीदृशम् ।।"},
{"c": "12.291", "t": "भीष्म उवाच ।"},
{"c": "12.291", "n": "7", "i": 60351, "v": "अत्र ते वर्तयिष्येऽहमितिहासं पुरातनम् । वसिष्ठस्य च संवादं करालजनकस्य च ।।"},
{"c": "12.291", "n": "8", "i": 60352, "v": "वसिष्ठं श्रेष्ठमासीनमृषीणां भास्करद्युतिम् । पप्रच्छ जनको राजा ज्ञानं नैःश्रेयसं परम् ।।"},
{"c": "12.291", "n": "9", "i": 60353, "v": "परमध्यात्मकुशलमध्यात्मगतिनिश्चयम् । मैत्रावरुणिमासीनमभिवाद्य कृताञ्जलिः ।।"},
{"c": "12.291", "n": "10", "i": 60354, "v": "स्वक्षरं प्रश्रितं वाक्यं मधुरं चाप्यनुल्बणम् । पप्रच्छर्षिवरं राजा करालजनकः पुरा ।।"},
{"c": "12.291", "n": "11", "i": 60355, "v": "भगवञ्श्रोतुमिच्छामि परं ब्रह्म सनातनम् । यस्मान्न पुनरावृत्तिमाप्नुवन्ति मनीषिणः ।।"},
{"c": "12.291", "n": "12", "i": 60356, "v": "यच्च तत्क्षरमित्युक्तं यत्रेदं क्षरते जगत् । यच्चाक्षरमिति प्रोक्तं शिवं क्षेम्यमनामयम् ।।"},
{"c": "12.291", "t": "वसिष्ठ उवाच ।"},
{"c": "12.291", "n": "13", "i": 60357, "v": "श्रूयतां पृथिवीपाल क्षरतीदं यथा जगत् । यन्न क्षरति पूर्वेण यावत्कालेन चाप्यथ ।।"},
{"c": "12.291", "n": "14", "i": 60358, "v": "युगं द्वादशसाहस्रं कल्पं विद्धि चतुर्गुणम् । दशकल्पशतावृत्तं तदहर्ब्राह्ममुच्यते । रात्रिश्चैतावती राजन्यस्यान्ते प्रतिबुध्यते ।।"},
{"c": "12.291", "n": "15", "i": 60359, "v": "सृजत्यनन्तकर्माणं महान्तं भूतमग्रजम् । मूर्तिमन्तममूर्तात्मा विश्वं शंभुः स्वयंभुवः । अणिमा लघिमा प्राप्तिरीशानं ज्योतिरव्ययम् ।।"},
{"c": "12.291", "n": "16", "i": 60360, "v": "सर्वतःपाणिपादान्तं सर्वतोक्षिशिरोमुखम् । सर्वतःश्रुतिमल्लोके सर्वमावृत्य तिष्ठति ।।"},
{"c": "12.291", "n": "17", "i": 60361, "v": "हिरण्यगर्भो भगवानेष बुद्धिरिति स्मृतः । महानिति च योगेषु विरिञ्च इति चाप्युत ।।"},
{"c": "12.291", "n": "18", "i": 60362, "v": "सांख्ये च पठ्यते शास्त्रे नामभिर्बहुधात्मकः । विचित्ररूपो विश्वात्मा एकाक्षर इति स्मृतः ।।"},
{"c": "12.291", "n": "19", "i": 60363, "v": "वृतं नैकात्मकं येन कृत्स्नं त्रैलोक्यमात्मना । तथैव बहुरूपत्वाद्विश्वरूप इति स्मृतः ।।"},
{"c": "12.291", "n": "20", "i": 60364, "v": "एष वै विक्रियापन्नः सृजत्यात्मानमात्मना । अहंकारं महातेजाः प्रजापतिमहंकृतम् ।।"},
{"c": "12.291", "n": "21", "i": 60365, "v": "अव्यक्ताद्व्यक्तमुत्पन्नं विद्यासर्गं वदन्ति तम् । महान्तं चाप्यहंकारमविद्यासर्गमेव च ।।"},
{"c": "12.291", "n": "22", "i": 60366, "v": "अविधिश्च विधिश्चैव समुत्पन्नौ तथैकतः । विद्याविद्येति विख्याते श्रुतिशास्त्रार्थचिन्तकैः ।।"},
{"c": "12.291", "n": "23", "i": 60367, "v": "भूतसर्गमहंकारात्तृतीयं विद्धि पार्थिव । अहंकारेषु भूतेषु चतुर्थं विद्धि वैकृतम् ।।"},
{"c": "12.291", "n": "24", "i": 60368, "v": "वायुर्ज्योतिरथाकाशमापोऽथ पृथिवी तथा । शब्दः स्पर्शश्च रूपं च रसो गन्धस्तथैव च ।।"},
{"c": "12.291", "n": "25", "i": 60369, "v": "एवं युगपदुत्पन्नं दशवर्गमसंशयम् । पञ्चमं विद्धि राजेन्द्र भौतिकं सर्गमर्थवत् ।।"},
{"c": "12.291", "n": "26", "i": 60370, "v": "श्रोत्रं त्वक्चक्षुषी जिह्वा घ्राणमेव च पञ्चमम् । वाक्च हस्तौ च पादौ च पायुर्मेढ्रं तथैव च ।।"},
{"c": "12.291", "n": "27", "i": 60371, "v": "बुद्धीन्द्रियाणि चैतानि तथा कर्मेन्द्रियाणि च । संभूतानीह युगपन्मनसा सह पार्थिव ।।"},
{"c": "12.291", "n": "28", "i": 60372, "v": "एषा तत्त्वचतुर्विंशा सर्वाकृतिषु वर्तते । यां ज्ञात्वा नाभिशोचन्ति ब्राह्मणास्तत्त्वदर्शिनः ।।"},
{"c": "12.291", "n": "29", "i": 60373, "v": "एतद्देहं समाख्यातं त्रैलोक्ये सर्वदेहिषु । वेदितव्यं नरश्रेष्ठ सदेवनरदानवे ।।"},
{"c": "12.291", "n": "30", "i": 60374, "v": "सयक्षभूतगन्धर्वे सकिंनरमहोरगे । सचारणपिशाचे वै सदेवर्षिनिशाचरे ।।"},
{"c": "12.291", "n": "31", "i": 60375, "v": "सदंशकीटमशके सपूतिकृमिमूषके । शुनि श्वपाके वैणेये सचण्डाले सपुल्कसे ।।"},
{"c": "12.291", "n": "32", "i": 60376, "v": "हस्त्यश्वखरशार्दूले सवृक्षे गवि चैव ह । यच्च मूर्तिमयं किंचित्सर्वत्रैतन्निदर्शनम् ।।"},
{"c": "12.291", "n": "33", "i": 60377, "v": "जले भुवि तथाकाशे नान्यत्रेति विनिश्चयः । स्थानं देहवतामस्ति इत्येवमनुशुश्रुम ।।"},
{"c": "12.291", "n": "34", "i": 60378, "v": "कृत्स्नमेतावतस्तात क्षरते व्यक्तसंज्ञकम् । अहन्यहनि भूतात्मा ततः क्षर इति स्मृतः ।।"},
{"c": "12.291", "n": "35", "i": 60379, "v": "एतदक्षरमित्युक्तं क्षरतीदं यथा जगत् । जगन्मोहात्मकं प्राहुरव्यक्तं व्यक्तसंज्ञकम् ।।"},
{"c": "12.291", "n": "36", "i": 60380, "v": "महांश्चैवाग्रजो नित्यमेतत्क्षरनिदर्शनम् । कथितं ते महाराज यस्मान्नावर्तते पुनः ।।"},
{"c": "12.291", "n": "37", "i": 60381, "v": "पञ्चविंशतिमो विष्णुर्निस्तत्त्वस्तत्त्वसंज्ञकः । तत्त्वसंश्रयणादेतत्तत्त्वमाहुर्मनीषिणः ।।"},
{"c": "12.291", "n": "38", "i": 60382, "v": "यदमूर्त्यसृजद्व्यक्तं तत्तन्मूर्त्यधितिष्ठति । चतुर्विंशतिमो व्यक्तो ह्यमूर्तः पञ्चविंशकः ।।"},
{"c": "12.291", "n": "39", "i": 60383, "v": "स एव हृदि सर्वासु मूर्तिष्वातिष्ठतेऽऽत्मवान् । चेतयंश्चेतनो नित्यः सर्वमूर्तिरमूर्तिमान् ।।"},
{"c": "12.291", "n": "40", "i": 60384, "v": "सर्गप्रलयधर्मिण्या असर्गप्रलयात्मकः । गोचरे वर्तते नित्यं निर्गुणो गुणसंज्ञकः ।।"},
{"c": "12.291", "n": "41", "i": 60385, "v": "एवमेष महानात्मा सर्गप्रलयकोविदः । विकुर्वाणः प्रकृतिमानभिमन्यत्यबुद्धिमान् ।।"},
{"c": "12.291", "n": "42", "i": 60386, "v": "तमःसत्त्वरजोयुक्तस्तासु तास्विह योनिषु । लीयतेऽप्रतिबुद्धत्वादबुद्धजनसेवनात् ।।"},
{"c": "12.291", "n": "43", "i": 60387, "v": "सहवासो निवासात्मा नान्योऽहमिति मन्यते । योऽहं सोऽहमिति ह्युक्त्वा गुणाननु निवर्तते ।।"},
{"c": "12.291", "n": "44", "i": 60388, "v": "तमसा तामसान्भावान्विविधान्प्रतिपद्यते । रजसा राजसांश्चैव सात्त्विकान्सत्त्वसंश्रयात् ।।"},
{"c": "12.291", "n": "45", "i": 60389, "v": "शुक्ललोहितकृष्णानि रूपाण्येतानि त्रीणि तु । सर्वाण्येतानि रूपाणि जानीहि प्राकृतानि वै ।।"},
{"c": "12.291", "n": "46", "i": 60390, "v": "तामसा निरयं यान्ति राजसा मानुषांस्तथा । सात्त्विका देवलोकाय गच्छन्ति सुखभागिनः ।।"},
{"c": "12.291", "n": "47", "i": 60391, "v": "निष्कैवल्येन पापेन तिर्यग्योनिमवाप्नुयात् । पुण्यपापेन मानुष्यं पुण्येनैकेन देवताः ।।"},
{"c": "12.291", "n": "48", "i": 60392, "v": "एवमव्यक्तविषयं क्षरमाहुर्मनीषिणः । पञ्चविंशतिमो योऽयं ज्ञानादेव प्रवर्तते ।।"},
{"c": "12.292", "t": "वसिष्ठ उवाच ।"},
{"c": "12.292", "n": "1", "i": 60393, "v": "एवमप्रतिबुद्धत्वादबुद्धमनुवर्तते । देहाद्देहसहस्राणि तथा समभिपद्यते ।।"},
{"c": "12.292", "n": "2", "i": 60394, "v": "तिर्यग्योनिसहस्रेषु कदाचिद्देवतास्वपि । उपपद्यति संयोगाद्गुणैः सह गुणक्षयात् ।।"},
{"c": "12.292", "n": "3", "i": 60395, "v": "मानुषत्वाद्दिवं याति दिवो मानुष्यमेव च । मानुष्यान्निरयस्थानमानन्त्यं प्रतिपद्यते ।।"},
{"c": "12.292", "n": "4", "i": 60396, "v": "कोशकारो यथात्मानं कीटः समनुरुन्धति । सूत्रतन्तुगुणैर्नित्यं तथायमगुणो गुणैः ।।"},
{"c": "12.292", "n": "5", "i": 60397, "v": "द्वंद्वमेति च निर्द्वंद्वस्तासु तास्विह योनिषु । शीर्षरोगेऽक्षिरोगे च दन्तशूले गलग्रहे ।।"},
{"c": "12.292", "n": "6", "i": 60398, "v": "जलोदरेऽर्शसां रोगे ज्वरगण्डविषूचिके । श्वित्रे कुष्ठेऽग्निदाहे च सिध्मापस्मारयोरपि ।।"},
{"c": "12.292", "n": "7", "i": 60399, "v": "यानि चान्यानि द्वंद्वानि प्राकृतानि शरीरिषु । उत्पद्यन्ते विचित्राणि तान्येषोऽप्यभिमन्यते । अभिमन्यत्यभीमानात्तथैव सुकृतान्यपि ।।"},
{"c": "12.292", "n": "8", "i": 60400, "v": "एकवासाश्च दुर्वासाः शायी नित्यमधस्तथा । मण्डूकशायी च तथा वीरासनगतस्तथा ।।"},
{"c": "12.292", "n": "9", "i": 60401, "v": "चीरधारणमाकाशे शयनं स्थानमेव च । इष्टकाप्रस्तरे चैव कण्टकप्रस्तरे तथा ।।"},
{"c": "12.292", "n": "10", "i": 60402, "v": "भस्मप्रस्तरशायी च भूमिशय्यानुलेपनः । वीरस्थानाम्बुपङ्के च शयनं फलकेषु च ।।"},
{"c": "12.292", "n": "11", "i": 60403, "v": "विविधासु च शय्यासु फलगृद्ध्यान्वितोऽफलः । मुञ्जमेखलनग्नत्वं क्षौमकृष्णाजिनानि च ।।"},
{"c": "12.292", "n": "12", "i": 60404, "v": "शाणीवालपरीधानो व्याघ्रचर्मपरिच्छदः । सिंहचर्मपरीधानः पट्टवासास्तथैव च ।।"},
{"c": "12.292", "n": "13", "i": 60405, "v": "कीटकावसनश्चैव चीरवासास्तथैव च । वस्त्राणि चान्यानि बहून्यभिमन्यत्यबुद्धिमान् ।।"},
{"c": "12.292", "n": "14", "i": 60406, "v": "भोजनानि विचित्राणि रत्नानि विविधानि च । एकवस्त्रान्तराशित्वमेककालिकभोजनम् ।।"},
{"c": "12.292", "n": "15", "i": 60407, "v": "चतुर्थाष्टमकालश्च षष्ठकालिक एव च । षड्रात्रभोजनश्चैव तथैवाष्टाहभोजनः ।।"},
{"c": "12.292", "n": "16", "i": 60408, "v": "सप्तरात्रदशाहारो द्वादशाहार एव च । मासोपवासी मूलाशी फलाहारस्तथैव च ।।"},
{"c": "12.292", "n": "17", "i": 60409, "v": "वायुभक्षोऽम्बुपिण्याकगोमयादन एव च । गोमूत्रभोजनश्चैव शाकपुष्पाद एव च ।।"},
{"c": "12.292", "n": "18", "i": 60410, "v": "शैवालभोजनश्चैव तथाचामेन वर्तयन् । वर्तयञ्शीर्णपर्णैश्च प्रकीर्णफलभोजनः ।।"},
{"c": "12.292", "n": "19", "i": 60411, "v": "विविधानि च कृच्छ्राणि सेवते सुखकाङ्क्षया । चान्द्रायणानि विधिवल्लिङ्गानि विविधानि च ।।"},
{"c": "12.292", "n": "20", "i": 60412, "v": "चातुराश्रम्यपन्थानमाश्रयत्याश्रमानपि । उपासीनश्च पाषण्डान्गुहाः शैलांस्तथैव च ।।"},
{"c": "12.292", "n": "21", "i": 60413, "v": "विविक्ताश्च शिलाछायास्तथा प्रस्रवणानि च । विविधानि च जप्यानि विविधानि व्रतानि च ।।"},
{"c": "12.292", "n": "22", "i": 60414, "v": "नियमान्सुविचित्रांश्च विविधानि तपांसि च । यज्ञांश्च विविधाकारान्विधींश्च विविधांस्तथा ।।"},
{"c": "12.292", "n": "23", "i": 60415, "v": "वणिक्पथं द्विजक्षत्रं वैश्यशूद्रं तथैव च । दानं च विविधाकारं दीनान्धकृपणेष्वपि ।।"},
{"c": "12.292", "n": "24", "i": 60416, "v": "अभिमन्यत्यसंबोधात्तथैव त्रिविधान्गुणान् । सत्त्वं रजस्तमश्चैव धर्मार्थौ काम एव च । प्रकृत्यात्मानमेवात्मा एवं प्रविभजत्युत ।।"},
{"c": "12.292", "n": "25", "i": 60417, "v": "स्वधाकारवषट्कारौ स्वाहाकारनमस्क्रियाः । याजनाध्यापनं दानं तथैवाहुः प्रतिग्रहम् । यजनाध्ययने चैव यच्चान्यदपि किंचन ।।"},
{"c": "12.292", "n": "26", "i": 60418, "v": "जन्ममृत्युविवादे च तथा विशसनेऽपि च । शुभाशुभमयं सर्वमेतदाहुः क्रियापथम् ।।"},
{"c": "12.292", "n": "27", "i": 60419, "v": "प्रकृतिः कुरुते देवी महाप्रलयमेव च । दिवसान्ते गुणानेतानभ्येत्यैकोऽवतिष्ठति ।।"},
{"c": "12.292", "n": "28", "i": 60420, "v": "रश्मिजालमिवादित्यस्तत्कालेन नियच्छति । एवमेषोऽसकृत्सर्वं क्रीडार्थमभिमन्यते ।।"},
{"c": "12.292", "n": "29", "i": 60421, "v": "आत्मरूपगुणानेतान्विविधान्हृदयप्रियान् । एवमेव विकुर्वाणः सर्गप्रलयकर्मणी ।।"},
{"c": "12.292", "n": "30", "i": 60422, "v": "क्रियाक्रियापथे रक्तस्त्रिगुणस्त्रिगुणातिगः । क्रियाक्रियापथोपेतस्तथा तदिति मन्यते ।।"},
{"c": "12.292", "n": "31", "i": 60423, "v": "एवं द्वंद्वान्यथैतानि वर्तन्ते मम नित्यशः । ममैवैतानि जायन्ते बाधन्ते तानि मामिति ।।"},
{"c": "12.292", "n": "32", "i": 60424, "v": "निस्तर्तव्यान्यथैतानि सर्वाणीति नराधिप । मन्यतेऽयं ह्यबुद्धित्वात्तथैव सुकृतान्यपि ।।"},
{"c": "12.292", "n": "33", "i": 60425, "v": "भोक्तव्यानि मयैतानि देवलोकगतेन वै । इहैव चैनं भोक्ष्यामि शुभाशुभफलोदयम् ।।"},
{"c": "12.292", "n": "34", "i": 60426, "v": "सुखमेव च कर्तव्यं सकृत्कृत्वा सुखं मम । यावदन्तं च मे सौख्यं जात्यां जात्यां भविष्यति ।।"},
{"c": "12.292", "n": "35", "i": 60427, "v": "भविष्यति च मे दुःखं कृतेनेहाप्यनन्तकम् । महद्दुःखं हि मानुष्यं निरये चापि मज्जनम् ।।"},
{"c": "12.292", "n": "36", "i": 60428, "v": "निरयाच्चापि मानुष्यं कालेनैष्याम्यहं पुनः । मनुष्यत्वाच्च देवत्वं देवत्वात्पौरुषं पुनः । मनुष्यत्वाच्च निरयं पर्यायेणोपगच्छति ।।"},
{"c": "12.292", "n": "37", "i": 60429, "v": "य एवं वेत्ति वै नित्यं निरात्मात्मगुणैर्वृतः । तेन देवमनुष्येषु निरये चोपपद्यते ।।"},
{"c": "12.292", "n": "38", "i": 60430, "v": "ममत्वेनावृतो नित्यं तत्रैव परिवर्तते । सर्गकोटिसहस्राणि मरणान्तासु मूर्तिषु ।।"},
{"c": "12.292", "n": "39", "i": 60431, "v": "य एवं कुरुते कर्म शुभाशुभफलात्मकम् । स एव फलमश्नाति त्रिषु लोकेषु मूर्तिमान् ।।"},
{"c": "12.292", "n": "40", "i": 60432, "v": "प्रकृतिः कुरुते कर्म शुभाशुभफलात्मकम् । प्रकृतिश्च तदश्नाति त्रिषु लोकेषु कामगा ।।"},
{"c": "12.292", "n": "41", "i": 60433, "v": "तिर्यग्योनौ मनुष्यत्वे देवलोके तथैव च । त्रीणि स्थानानि चैतानि जानीयात्प्राकृतानि ह ।।"},
{"c": "12.292", "n": "42", "i": 60434, "v": "अलिङ्गां प्रकृतिं त्वाहुर्लिङ्गैरनुमिमीमहे । तथैव पौरुषं लिङ्गमनुमानाद्धि पश्यति ।।"},
{"c": "12.292", "n": "43", "i": 60435, "v": "स लिङ्गान्तरमासाद्य प्राकृतं लिङ्गमव्रणम् । व्रणद्वाराण्यधिष्ठाय कर्माण्यात्मनि मन्यते ।।"},
{"c": "12.292", "n": "44", "i": 60436, "v": "श्रोत्रादीनि तु सर्वाणि पञ्च कर्मेन्द्रियाणि च । वागादीनि प्रवर्तन्ते गुणेष्वेव गुणैः सह । अहमेतानि वै कुर्वन्ममैतानीन्द्रियाणि च ।।"},
{"c": "12.292", "n": "45", "i": 60437, "v": "निरिन्द्रियोऽभिमन्येत व्रणवानस्मि निर्व्रणः । अलिङ्गो लिङ्गमात्मानमकालः कालमात्मनः ।।"},
{"c": "12.292", "n": "46", "i": 60438, "v": "असत्त्वं सत्त्वमात्मानमतत्त्वं तत्त्वमात्मनः । अमृत्युर्मृत्युमात्मानमचरश्चरमात्मनः ।।"},
{"c": "12.292", "n": "47", "i": 60439, "v": "अक्षेत्रः क्षेत्रमात्मानमसर्गः सर्गमात्मनः । अतपास्तप आत्मानमगतिर्गतिमात्मनः ।।"},
{"c": "12.292", "n": "48", "i": 60440, "v": "अभवो भवमात्मानमभयो भयमात्मनः । अक्षरः क्षरमात्मानमबुद्धिस्त्वभिमन्यते ।।"},
{"c": "12.293", "t": "वसिष्ठ उवाच ।"},
{"c": "12.293", "n": "1", "i": 60441, "v": "एवमप्रतिबुद्धत्वादबुद्धजनसेवनात् । सर्गकोटिसहस्राणि पतनान्तानि गच्छति ।।"},
{"c": "12.293", "n": "2", "i": 60442, "v": "धाम्ना धामसहस्राणि मरणान्तानि गच्छति । तिर्यग्योनौ मनुष्यत्वे देवलोके तथैव च ।।"},
{"c": "12.293", "n": "3", "i": 60443, "v": "चन्द्रमा इव कोशानां पुनस्तत्र सहस्रशः । लीयतेऽप्रतिबुद्धत्वादेवमेष ह्यबुद्धिमान् ।।"},
{"c": "12.293", "n": "4", "i": 60444, "v": "कलाः पञ्चदशा योनिस्तद्धाम इति पठ्यते । नित्यमेतद्विजानीहि सोमः षोडशमी कला ।।"},
{"c": "12.293", "n": "5", "i": 60445, "v": "कलायां जायतेऽजस्रं पुनः पुनरबुद्धिमान् । धाम तस्योपयुञ्जन्ति भूय एव तु जायते ।।"},
{"c": "12.293", "n": "6", "i": 60446, "v": "षोडशी तु कला सूक्ष्मा स सोम उपधार्यताम् । न तूपयुज्यते देवैर्देवानुपयुनक्ति सा ।।"},
{"c": "12.293", "n": "7", "i": 60447, "v": "एवं तां क्षपयित्वा हि जायते नृपसत्तम । सा ह्यस्य प्रकृतिर्दृष्टा तत्क्षयान्मोक्ष उच्यते ।।"},
{"c": "12.293", "n": "8", "i": 60448, "v": "तदेवं षोडशकलं देहमव्यक्तसंज्ञकम् । ममायमिति मन्वानस्तत्रैव परिवर्तते ।।"},
{"c": "12.293", "n": "9", "i": 60449, "v": "पञ्चविंशस्तथैवात्मा तस्यैवा प्रतिबोधनात् । विमलस्य विशुद्धस्य शुद्धानिलनिषेवणात् ।।"},
{"c": "12.293", "n": "10", "i": 60450, "v": "अशुद्ध एव शुद्धात्मा तादृग्भवति पार्थिव । अबुद्धसेवनाच्चापि बुद्धोऽप्यबुधतां व्रजेत् ।।"},
{"c": "12.293", "n": "11", "i": 60451, "v": "तथैवाप्रतिबुद्धोऽपि ज्ञेयो नृपतिसत्तम । प्रकृतेस्त्रिगुणायास्तु सेवनात्प्राकृतो भवेत् ।।"},
{"c": "12.293", "t": "करालजनक उवाच ।"},
{"c": "12.293", "n": "12", "i": 60452, "v": "अक्षरक्षरयोरेष द्वयोः संबन्ध इष्यते । स्त्रीपुंसोर्वापि भगवन्संबन्धस्तद्वदुच्यते ।।"},
{"c": "12.293", "n": "13", "i": 60453, "v": "ऋते न पुरुषेणेह स्त्री गर्भं धारयत्युत । ऋते स्त्रियं न पुरुषो रूपं निर्वर्तयेत्तथा ।।"},
{"c": "12.293", "n": "14", "i": 60454, "v": "अन्योन्यस्याभिसंबन्धादन्योन्यगुणसंश्रयात् । रूपं निर्वर्तयत्येतदेवं सर्वासु योनिषु ।।"},
{"c": "12.293", "n": "15", "i": 60455, "v": "रत्यर्थमभिसंरोधादन्योन्यगुणसंश्रयात् । ऋतौ निर्वर्तते रूपं तद्वक्ष्यामि निदर्शनम् ।।"},
{"c": "12.293", "n": "16", "i": 60456, "v": "ये गुणाः पुरुषस्येह ये च मातृगुणास्तथा । अस्थि स्नायु च मज्जा च जानीमः पितृतो द्विज ।।"},
{"c": "12.293", "n": "17", "i": 60457, "v": "त्वङ्मांसं शोणितं चैव मातृजान्यपि शुश्रुम । एवमेतद्द्विजश्रेष्ठ वेदशास्त्रेषु पठ्यते ।।"},
{"c": "12.293", "n": "18", "i": 60458, "v": "प्रमाणं यच्च वेदोक्तं शास्त्रोक्तं यच्च पठ्यते । वेदशास्त्रप्रमाणं च प्रमाणं तत्सनातनम् ।।"},
{"c": "12.293", "n": "19", "i": 60459, "v": "एवमेवाभिसंबद्धौ नित्यं प्रकृतिपूरुषौ । पश्यामि भगवंस्तस्मान्मोक्षधर्मो न विद्यते ।।"},
{"c": "12.293", "n": "20", "i": 60460, "v": "अथ वानन्तरकृतं किंचिदेव निदर्शनम् । तन्ममाचक्ष्व तत्त्वेन प्रत्यक्षो ह्यसि सर्वथा ।।"},
{"c": "12.293", "n": "21", "i": 60461, "v": "मोक्षकामा वयं चापि काङ्क्षामो यदनामयम् । अदेहमजरं दिव्यमतीन्द्रियमनीश्वरम् ।।"},
{"c": "12.293", "t": "वसिष्ठ उवाच ।"},
{"c": "12.293", "n": "22", "i": 60462, "v": "यदेतदुक्तं भवता वेदशास्त्रनिदर्शनम् । एवमेतद्यथा चैतन्न गृह्णाति तथा भवान् ।।"},
{"c": "12.293", "n": "23", "i": 60463, "v": "धार्यते हि त्वया ग्रन्थ उभयोर्वेदशास्त्रयोः । न तु ग्रन्थस्य तत्त्वज्ञो यथावत्त्वं नरेश्वर ।।"},
{"c": "12.293", "n": "24", "i": 60464, "v": "यो हि वेदे च शास्त्रे च ग्रन्थधारणतत्परः । न च ग्रन्थार्थतत्त्वज्ञस्तस्य तद्धारणं वृथा ।।"},
{"c": "12.293", "n": "25", "i": 60465, "v": "भारं स वहते तस्य ग्रन्थस्यार्थं न वेत्ति यः । यस्तु ग्रन्थार्थतत्त्वज्ञो नास्य ग्रन्थागमो वृथा ।।"},
{"c": "12.293", "n": "26", "i": 60466, "v": "ग्रन्थस्यार्थं च पृष्टः संस्तादृशो वक्तुमर्हति । यथा तत्त्वाभिगमनादर्थं तस्य स विन्दति ।।"},
{"c": "12.293", "n": "27", "i": 60467, "v": "यस्तु संसत्सु कथयेद्ग्रन्थार्थं स्थूलबुद्धिमान् । स कथं मन्दविज्ञानो ग्रन्थं वक्ष्यति निर्णयात् ।।"},
{"c": "12.293", "n": "28", "i": 60468, "v": "निर्णयं चापि छिद्रात्मा न तं वक्ष्यति तत्त्वतः । सोपहासात्मतामेति यस्माच्चैवात्मवानपि ।।"},
{"c": "12.293", "n": "29", "i": 60469, "v": "तस्मात्त्वं शृणु राजेन्द्र यथैतदनुदृश्यते । याथातथ्येन सांख्येषु योगेषु च महात्मसु ।।"},
{"c": "12.293", "n": "30", "i": 60470, "v": "यदेव योगाः पश्यन्ति सांख्यैस्तदनुगम्यते । एकं सांख्यं च योगं च यः पश्यति स बुद्धिमान् ।।"},
{"c": "12.293", "n": "31", "i": 60471, "v": "त्वङ्मांसं रुधिरं मेदः पित्तं मज्जास्थि स्नायु च । एतदैन्द्रियकं तात यद्भवानिदमाह वै ।।"},
{"c": "12.293", "n": "32", "i": 60472, "v": "द्रव्याद्द्रव्यस्य निष्पत्तिरिन्द्रियादिन्द्रियं तथा । देहाद्देहमवाप्नोति बीजाद्बीजं तथैव च ।।"},
{"c": "12.293", "n": "33", "i": 60473, "v": "निरिन्द्रियस्याबीजस्य निर्द्रव्यस्यास्य देहिनः । कथं गुणा भविष्यन्ति निर्गुणत्वान्महात्मनः ।।"},
{"c": "12.293", "n": "34", "i": 60474, "v": "गुणा गुणेषु जायन्ते तत्रैव निविशन्ति च । एवं गुणाः प्रकृतितो जायन्ते च न सन्ति च ।।"},
{"c": "12.293", "n": "35", "i": 60475, "v": "त्वङ्मांसं रुधिरं मेदः पित्तं मज्जास्थि स्नायु च । अष्टौ तान्यथ शुक्रेण जानीहि प्राकृतानि वै ।।"},
{"c": "12.293", "n": "36", "i": 60476, "v": "पुमांश्चैवापुमांश्चैव त्रैलिङ्ग्यं प्राकृतं स्मृतम् । नैव पुमान्पुमांश्चैव स लिङ्गीत्यभिधीयते ।।"},
{"c": "12.293", "n": "37", "i": 60477, "v": "अलिङ्गा प्रकृतिर्लिङ्गैरुपलभ्यति सात्मजैः । यथा पुष्पफलैर्नित्यमृतवो मूर्तयस्तथा ।।"},
{"c": "12.293", "n": "38", "i": 60478, "v": "एवमप्यनुमानेन ह्यलिङ्गमुपलभ्यते । पञ्चविंशतिमस्तात लिङ्गेष्वनियतात्मकः ।।"},
{"c": "12.293", "n": "39", "i": 60479, "v": "अनादिनिधनोऽनन्तः सर्वदर्शी निरामयः । केवलं त्वभिमानित्वाद्गुणेष्वगुण उच्यते ।।"},
{"c": "12.293", "n": "40", "i": 60480, "v": "गुणा गुणवतः सन्ति निर्गुणस्य कुतो गुणाः । तस्मादेवं विजानन्ति ये जना गुणदर्शिनः ।।"},
{"c": "12.293", "n": "41", "i": 60481, "v": "यदा त्वेष गुणान्सर्वान्प्राकृतानभिमन्यते । तदा स गुणवानेव परमेणानुपश्यति ।।"},
{"c": "12.293", "n": "42", "i": 60482, "v": "यत्तद्बुद्धेः परं प्राहुः सांख्या योगाश्च सर्वशः । बुध्यमानं महाप्राज्ञमबुद्धपरिवर्जनात् ।।"},
{"c": "12.293", "n": "43", "i": 60483, "v": "अप्रबुद्धमथाव्यक्तं सगुणं प्राहुरीश्वरम् । निर्गुणं चेश्वरं नित्यमधिष्ठातारमेव च ।।"},
{"c": "12.293", "n": "44", "i": 60484, "v": "प्रकृतेश्च गुणानां च पञ्चविंशतिकं बुधाः । सांख्ययोगे च कुशला बुध्यन्ते परमैषिणः ।।"},
{"c": "12.293", "n": "45", "i": 60485, "v": "यदा प्रबुद्धास्त्वव्यक्तमवस्थाजन्मभीरवः । बुध्यमानं प्रबुध्यन्ति गमयन्ति समं तदा ।।"},
{"c": "12.293", "n": "46", "i": 60486, "v": "एतन्निदर्शनं सम्यगसम्यगनुदर्शनम् । बुध्यमानाप्रबुद्धाभ्यां पृथक्पृथगरिंदम ।।"},
{"c": "12.293", "n": "47", "i": 60487, "v": "परस्परेणैतदुक्तं क्षराक्षरनिदर्शनम् । एकत्वमक्षरं प्राहुर्नानात्वं क्षरमुच्यते ।।"},
{"c": "12.293", "n": "48", "i": 60488, "v": "पञ्चविंशतिनिष्ठोऽयं यदासम्यक्प्रवर्तते । एकत्वं दर्शनं चास्य नानात्वं चाप्यदर्शनम् ।।"},
{"c": "12.293", "n": "49", "i": 60489, "v": "तत्त्वनिस्तत्त्वयोरेतत्पृथगेव निदर्शनम् । पञ्चविंशतिसर्गं तु तत्त्वमाहुर्मनीषिणः ।।"},
{"c": "12.293", "n": "50", "i": 60490, "v": "निस्तत्त्वं पञ्चविंशस्य परमाहुर्निदर्शनम् । वर्गस्य वर्गमाचारं तत्त्वं तत्त्वात्सनातनम् ।।"},
{"c": "12.294", "t": "करालजनक उवाच ।"},
{"c": "12.294", "n": "1", "i": 60491, "v": "नानात्वैकत्वमित्युक्तं त्वयैतदृषिसत्तम । पश्यामि चाभिसंदिग्धमेतयोर्वै निदर्शनम् ।।"},
{"c": "12.294", "n": "2", "i": 60492, "v": "तथाप्रबुद्धबुद्धाभ्यां बुध्यमानस्य चानघ । स्थूलबुद्ध्या न पश्यामि तत्त्वमेतन्न संशयः ।।"},
{"c": "12.294", "n": "3", "i": 60493, "v": "अक्षरक्षरयोरुक्तं त्वया यदपि कारणम् । तदप्यस्थिरबुद्धित्वात्प्रनष्टमिव मेऽनघ ।।"},
{"c": "12.294", "n": "4", "i": 60494, "v": "तदेतच्छ्रोतुमिच्छामि नानात्वैकत्वदर्शनम् । बुद्धमप्रतिबुद्धं च बुध्यमानं च तत्त्वतः ।।"},
{"c": "12.294", "n": "5", "i": 60495, "v": "विद्याविद्ये च भगवन्नक्षरं क्षरमेव च । सांख्यं योगं च कार्त्स्न्येन पृथक्चैवापृथक्च ह ।।"},
{"c": "12.294", "t": "वसिष्ठ उवाच ।"},
{"c": "12.294", "n": "6", "i": 60496, "v": "हन्त ते संप्रवक्ष्यामि यदेतदनुपृच्छसि । योगकृत्यं महाराज पृथगेव शृणुष्व मे ।।"},
{"c": "12.294", "n": "7", "i": 60497, "v": "योगकृत्यं तु योगानां ध्यानमेव परं बलम् । तच्चापि द्विविधं ध्यानमाहुर्वेदविदो जनाः ।।"},
{"c": "12.294", "n": "8", "i": 60498, "v": "एकाग्रता च मनसः प्राणायामस्तथैव च । प्राणायामस्तु सगुणो निर्गुणो मनसस्तथा ।।"},
{"c": "12.294", "n": "9", "i": 60499, "v": "मूत्रोत्सर्गे पुरीषे च भोजने च नराधिप । त्रिकालं नाभियुञ्जीत शेषं युञ्जीत तत्परः ।।"},
{"c": "12.294", "n": "10", "i": 60500, "v": "इन्द्रियाणीन्द्रियार्थेभ्यो निवर्त्य मनसा मुनिः । दशद्वादशभिर्वापि चतुर्विंशात्परं ततः ।।"},
{"c": "12.294", "n": "11", "i": 60501, "v": "तं चोदनाभिर्मतिमानात्मानं चोदयेदथ । तिष्ठन्तमजरं तं तु यत्तदुक्तं मनीषिभिः ।।"},
{"c": "12.294", "n": "12", "i": 60502, "v": "तैश्चात्मा सततं ज्ञेय इत्येवमनुशुश्रुम । द्रव्यं ह्यहीनमनसो नान्यथेति विनिश्चयः ।।"},
{"c": "12.294", "n": "13", "i": 60503, "v": "विमुक्तः सर्वसङ्गेभ्यो लघ्वाहारो जितेन्द्रियः । पूर्वरात्रे परे चैव धारयेत मनोऽऽत्मनि ।।"},
{"c": "12.294", "n": "14", "i": 60504, "v": "स्थिरीकृत्येन्द्रियग्रामं मनसा मिथिलेश्वर । मनो बुद्ध्या स्थिरं कृत्वा पाषाण इव निश्चलः ।।"},
{"c": "12.294", "n": "15", "i": 60505, "v": "स्थाणुवच्चाप्यकम्पः स्याद्गिरिवच्चापि निश्चलः । बुधा विधिविधानज्ञास्तदा युक्तं प्रचक्षते ।।"},
{"c": "12.294", "n": "16", "i": 60506, "v": "न शृणोति न चाघ्राति न रस्यति न पश्यति । न च स्पर्शं विजानाति न संकल्पयते मनः ।।"},
{"c": "12.294", "n": "17", "i": 60507, "v": "न चाभिमन्यते किंचिन्न च बुध्यति काष्ठवत् । तदा प्रकृतिमापन्नं युक्तमाहुर्मनीषिणः ।।"},
{"c": "12.294", "n": "18", "i": 60508, "v": "निवाते च यथा दीप्यन्दीपस्तद्वत्स दृश्यते । निरिङ्गश्चाचलश्चोर्ध्वं न तिर्यग्गतिमाप्नुयात् ।।"},
{"c": "12.294", "n": "19", "i": 60509, "v": "तदा तमनुपश्येत यस्मिन्दृष्टे तु कथ्यते । हृदयस्थोऽन्तरात्मेति ज्ञेयो ज्ञस्तात मद्विधैः ।।"},
{"c": "12.294", "n": "20", "i": 60510, "v": "विधूम इव सप्तार्चिरादित्य इव रश्मिमान् । वैद्युतोऽग्निरिवाकाशे दृश्यतेऽऽत्मा तथात्मनि ।।"},
{"c": "12.294", "n": "21", "i": 60511, "v": "यं पश्यन्ति महात्मानो धृतिमन्तो मनीषिणः । ब्राह्मणा ब्रह्मयोनिष्ठा ह्ययोनिममृतात्मकम् ।।"},
{"c": "12.294", "n": "22", "i": 60512, "v": "तदेवाहुरणुभ्योऽणु तन्महद्भ्यो महत्तरम् । तदन्तः सर्वभूतेषु ध्रुवं तिष्ठन्न दृश्यते ।।"},
{"c": "12.294", "n": "23", "i": 60513, "v": "बुद्धिद्रव्येण दृश्येत मनोदीपेन लोककृत् । महतस्तमसस्तात पारे तिष्ठन्नतामसः ।।"},
{"c": "12.294", "n": "24", "i": 60514, "v": "स तमोनुद इत्युक्तस्तत्त्वज्ञैर्वेदपारगैः । विमलो वितमस्कश्च निर्लिङ्गोऽलिङ्गसंज्ञितः ।।"},
{"c": "12.294", "n": "25", "i": 60515, "v": "योगमेतद्धि योगानां मन्ये योगस्य लक्षणम् । एवं पश्यं प्रपश्यन्ति आत्मानमजरं परम् ।।"},
{"c": "12.294", "n": "26", "i": 60516, "v": "योगदर्शनमेतावदुक्तं ते तत्त्वतो मया । सांख्यज्ञानं प्रवक्ष्यामि परिसंख्यानिदर्शनम् ।।"},
{"c": "12.294", "n": "27", "i": 60517, "v": "अव्यक्तमाहुः प्रकृतिं परां प्रकृतिवादिनः । तस्मान्महत्समुत्पन्नं द्वितीयं राजसत्तम ।।"},
{"c": "12.294", "n": "28", "i": 60518, "v": "अहंकारस्तु महतस्तृतीयमिति नः श्रुतम् । पञ्च भूतान्यहंकारादाहुः सांख्यानुदर्शिनः ।।"},
{"c": "12.294", "n": "29", "i": 60519, "v": "एताः प्रकृतयस्त्वष्टौ विकाराश्चापि षोडश । पञ्च चैव विशेषा वै तथा पञ्चेन्द्रियाणि च ।।"},
{"c": "12.294", "n": "30", "i": 60520, "v": "एतावदेव तत्त्वानां सांख्यमाहुर्मनीषिणः । सांख्ये विधिविधानज्ञा नित्यं सांख्यपथे रताः ।।"},
{"c": "12.294", "n": "31", "i": 60521, "v": "यस्माद्यदभिजायेत तत्तत्रैव प्रलीयते । लीयन्ते प्रतिलोमानि सृज्यन्ते चान्तरात्मना ।।"},
{"c": "12.294", "n": "32", "i": 60522, "v": "अनुलोमेन जायन्ते लीयन्ते प्रतिलोमतः । गुणा गुणेषु सततं सागरस्योर्मयो यथा ।।"},
{"c": "12.294", "n": "33", "i": 60523, "v": "सर्गप्रलय एतावान्प्रकृतेर्नृपसत्तम । एकत्वं प्रलये चास्य बहुत्वं च यदासृजत् । एवमेव च राजेन्द्र विज्ञेयं ज्ञेयचिन्तकैः ।।"},
{"c": "12.294", "n": "34", "i": 60524, "v": "अधिष्ठातारमव्यक्तमस्याप्येतन्निदर्शनम् । एकत्वं च बहुत्वं च प्रकृतेरनु तत्त्ववान् । एकत्वं प्रलये चास्य बहुत्वं च प्रवर्तनात् ।।"},
{"c": "12.294", "n": "35", "i": 60525, "v": "बहुधात्मा प्रकुर्वीत प्रकृतिं प्रसवात्मिकाम् । तच्च क्षेत्रं महानात्मा पञ्चविंशोऽधितिष्ठति ।।"},
{"c": "12.294", "n": "36", "i": 60526, "v": "अधिष्ठातेति राजेन्द्र प्रोच्यते यतिसत्तमैः । अधिष्ठानादधिष्ठाता क्षेत्राणामिति नः श्रुतम् ।।"},
{"c": "12.294", "n": "37", "i": 60527, "v": "क्षेत्रं जानाति चाव्यक्तं क्षेत्रज्ञ इति चोच्यते । अव्यक्तिके पुरे शेते पुरुषश्चेति कथ्यते ।।"},
{"c": "12.294", "n": "38", "i": 60528, "v": "अन्यदेव च क्षेत्रं स्यादन्यः क्षेत्रज्ञ उच्यते । क्षेत्रमव्यक्तमित्युक्तं ज्ञाता वै पञ्चविंशकः ।।"},
{"c": "12.294", "n": "39", "i": 60529, "v": "अन्यदेव च ज्ञानं स्यादन्यज्ज्ञेयं तदुच्यते । ज्ञानमव्यक्तमित्युक्तं ज्ञेयो वै पञ्चविंशकः ।।"},
{"c": "12.294", "n": "40", "i": 60530, "v": "अव्यक्तं क्षेत्रमित्युक्तं तथा सत्त्वं तथेश्वरम् । अनीश्वरमतत्त्वं च तत्त्वं तत्पञ्चविंशकम् ।।"},
{"c": "12.294", "n": "41", "i": 60531, "v": "सांख्यदर्शनमेतावत्परिसंख्यानदर्शनम् । सांख्यं प्रकुरुते चैव प्रकृतिं च प्रचक्षते ।।"},
{"c": "12.294", "n": "42", "i": 60532, "v": "तत्त्वानि च चतुर्विंशत्परिसंख्याय तत्त्वतः । सांख्याः सह प्रकृत्या तु निस्तत्त्वः पञ्चविंशकः ।।"},
{"c": "12.294", "n": "43", "i": 60533, "v": "पञ्चविंशोऽप्रबुद्धात्मा बुध्यमान इति स्मृतः । यदा तु बुध्यतेऽऽत्मानं तदा भवति केवलः ।।"},
{"c": "12.294", "n": "44", "i": 60534, "v": "सम्यग्दर्शनमेतावद्भाषितं तव तत्त्वतः । एवमेतद्विजानन्तः साम्यतां प्रतियान्त्युत ।।"},
{"c": "12.294", "n": "45", "i": 60535, "v": "सम्यङ्निदर्शनं नाम प्रत्यक्षं प्रकृतेस्तथा । गुणतत्त्वान्यथैतानि निर्गुणोऽन्यस्तथा भवेत् ।।"},
{"c": "12.294", "n": "46", "i": 60536, "v": "न त्वेवं वर्तमानानामावृत्तिर्विद्यते पुनः । विद्यतेऽक्षरभावत्वादपरस्परमव्ययम् ।।"},
{"c": "12.294", "n": "47", "i": 60537, "v": "पश्येरन्नेकमतयो न सम्यक्तेषु दर्शनम् । तेऽव्यक्तं प्रतिपद्यन्ते पुनः पुनररिंदम ।।"},
{"c": "12.294", "n": "48", "i": 60538, "v": "सर्वमेतद्विजानन्तो न सर्वस्य प्रबोधनात् । व्यक्तीभूता भविष्यन्ति व्यक्तस्य वशवर्तिनः ।।"},
{"c": "12.294", "n": "49", "i": 60539, "v": "सर्वमव्यक्तमित्युक्तमसर्वः पञ्चविंशकः । य एनमभिजानन्ति न भयं तेषु विद्यते ।।"},
{"c": "12.295", "t": "वसिष्ठ उवाच ।"},
{"c": "12.295", "n": "1", "i": 60540, "v": "सांख्यदर्शनमेतावदुक्तं ते नृपसत्तम । विद्याविद्ये त्विदानीं मे त्वं निबोधानुपूर्वशः ।।"},
{"c": "12.295", "n": "2", "i": 60541, "v": "अविद्यामाहुरव्यक्तं सर्गप्रलयधर्मि वै । सर्गप्रलयनिर्मुक्तं विद्यां वै पञ्चविंशकम् ।।"},
{"c": "12.295", "n": "3", "i": 60542, "v": "परस्परमविद्यां वै तन्निबोधानुपूर्वशः । यथोक्तमृषिभिस्तात सांख्यस्यास्य निदर्शनम् ।।"},
{"c": "12.295", "n": "4", "i": 60543, "v": "कर्मेन्द्रियाणां सर्वेषां विद्या बुद्धीन्द्रियं स्मृतम् । बुद्धीन्द्रियाणां च तथा विशेषा इति नः श्रुतम् ।।"},
{"c": "12.295", "n": "5", "i": 60544, "v": "विशेषाणां मनस्तेषां विद्यामाहुर्मनीषिणः । मनसः पञ्चभूतानि विद्या इत्यभिचक्षते ।।"},
{"c": "12.295", "n": "6", "i": 60545, "v": "अहंकारस्तु भूतानां पञ्चानां नात्र संशयः । अहंकारस्य च तथा बुद्धिर्विद्या नरेश्वर ।।"},
{"c": "12.295", "n": "7", "i": 60546, "v": "बुद्धेः प्रकृतिरव्यक्तं तत्त्वानां परमेश्वरम् । विद्या ज्ञेया नरश्रेष्ठ विधिश्च परमः स्मृतः ।।"},
{"c": "12.295", "n": "8", "i": 60547, "v": "अव्यक्तस्य परं प्राहुर्विद्यां वै पञ्चविंशकम् । सर्वस्य सर्वमित्युक्तं ज्ञेयं ज्ञानस्य पार्थिव ।।"},
{"c": "12.295", "n": "9", "i": 60548, "v": "ज्ञानमव्यक्तमित्युक्तं ज्ञेयं वै पञ्चविंशकम् । तथैव ज्ञानमव्यक्तं विज्ञाता पञ्चविंशकः ।।"},
{"c": "12.295", "n": "10", "i": 60549, "v": "विद्याविद्यार्थतत्त्वेन मयोक्तं ते विशेषतः । अक्षरं च क्षरं चैव यदुक्तं तन्निबोध मे ।।"},
{"c": "12.295", "n": "11", "i": 60550, "v": "उभावेतौ क्षरावुक्तावुभावेतौ च नक्षरौ । कारणं तु प्रवक्ष्यामि यथा ख्यातौ तु तत्त्वतः ।।"},
{"c": "12.295", "n": "12", "i": 60551, "v": "अनादिनिधनावेतावुभावेवेश्वरौ मतौ । तत्त्वसंज्ञावुभावेतौ प्रोच्येते ज्ञानचिन्तकैः ।।"},
{"c": "12.295", "n": "13", "i": 60552, "v": "सर्गप्रलयधर्मित्वादव्यक्तं प्राहुरक्षरम् । तदेतद्गुणसर्गाय विकुर्वाणं पुनः पुनः ।।"},
{"c": "12.295", "n": "14", "i": 60553, "v": "गुणानां महदादीनामुत्पद्यति परस्परम् । अधिष्ठानात्क्षेत्रमाहुरेतत्तत्पञ्चविंशकम् ।।"},
{"c": "12.295", "n": "15", "i": 60554, "v": "यदा तु गुणजालं तदव्यक्तात्मनि संक्षिपेत् । तदा सह गुणैस्तैस्तु पञ्चविंशो विलीयते ।।"},
{"c": "12.295", "n": "16", "i": 60555, "v": "गुणा गुणेषु लीयन्ते तदैका प्रकृतिर्भवेत् । क्षेत्रज्ञोऽपि यदा तात तत्क्षेत्रे संप्रलीयते ।।"},
{"c": "12.295", "n": "17", "i": 60556, "v": "तदाक्षरत्वं प्रकृतिर्गच्छते गुणसंज्ञिता । निर्गुणत्वं च वैदेह गुणेषु प्रतिवर्तनात् ।।"},
{"c": "12.295", "n": "18", "i": 60557, "v": "एवमेव च क्षेत्रज्ञः क्षेत्रज्ञानपरिक्षये । प्रकृत्या निर्गुणस्त्वेष इत्येवमनुशुश्रुम ।।"},
{"c": "12.295", "n": "19", "i": 60558, "v": "क्षरो भवत्येष यदा तदा गुणवतीमथ । प्रकृतिं त्वभिजानाति निर्गुणत्वं तथात्मनः ।।"},
{"c": "12.295", "n": "20", "i": 60559, "v": "तदा विशुद्धो भवति प्रकृतेः परिवर्जनात् । अन्योऽहमन्येयमिति यदा बुध्यति बुद्धिमान् ।।"},
{"c": "12.295", "n": "21", "i": 60560, "v": "तदैषोऽन्यत्वतामेति न च मिश्रत्वमाव्रजेत् । प्रकृत्या चैव राजेन्द्र नमिश्रोऽन्यश्च दृश्यते ।।"},
{"c": "12.295", "n": "22", "i": 60561, "v": "यदा तु गुणजालं तत्प्राकृतं विजुगुप्सते । पश्यते चापरं पश्यं तदा पश्यन्न संज्वरेत् ।।"},
{"c": "12.295", "n": "23", "i": 60562, "v": "किं मया कृतमेतावद्योऽहं कालमिमं जनम् । मत्स्यो जालं ह्यविज्ञानादनुवर्तितवांस्तथा ।।"},
{"c": "12.295", "n": "24", "i": 60563, "v": "अहमेव हि संमोहादन्यमन्यं जनाज्जनम् । मत्स्यो यथोदकज्ञानादनुवर्तितवानिह ।।"},
{"c": "12.295", "n": "25", "i": 60564, "v": "मत्स्योऽन्यत्वं यथाज्ञानादुदकान्नाभिमन्यते । आत्मानं तद्वदज्ञानादन्यत्वं चैव वेद्म्यहम् ।।"},
{"c": "12.295", "n": "26", "i": 60565, "v": "ममास्तु धिगबुद्धस्य योऽहं मग्नमिमं पुनः । अनुवर्तितवान्मोहादन्यमन्यं जनाज्जनम् ।।"},
{"c": "12.295", "n": "27", "i": 60566, "v": "अयमत्र भवेद्बन्धुरनेन सह मोक्षणम् । साम्यमेकत्वमायातो यादृशस्तादृशस्त्वहम् ।।"},
{"c": "12.295", "n": "28", "i": 60567, "v": "तुल्यतामिह पश्यामि सदृशोऽहमनेन वै । अयं हि विमलो व्यक्तमहमीदृशकस्तथा ।।"},
{"c": "12.295", "n": "29", "i": 60568, "v": "योऽहमज्ञानसंमोहादज्ञया संप्रवृत्तवान् । ससङ्गयाहं निःसङ्गः स्थितः कालमिमं त्वहम् ।।"},
{"c": "12.295", "n": "30", "i": 60569, "v": "अनयाहं वशीभूतः कालमेतं न बुद्धवान् । उच्चमध्यमनीचानां तामहं कथमावसे ।।"},
{"c": "12.295", "n": "31", "i": 60570, "v": "समानयानया चेह सहवासमहं कथम् । गच्छाम्यबुद्धभावत्वादेषेदानीं स्थिरो भवे ।।"},
{"c": "12.295", "n": "32", "i": 60571, "v": "सहवासं न यास्यामि कालमेतद्धि वञ्चनात् । वञ्चितोऽस्म्यनया यद्धि निर्विकारो विकारया ।।"},
{"c": "12.295", "n": "33", "i": 60572, "v": "न चायमपराधोऽस्या अपराधो ह्ययं मम । योऽहमत्राभवं सक्तः पराङ्मुखमुपस्थितः ।।"},
{"c": "12.295", "n": "34", "i": 60573, "v": "ततोऽस्मि बहुरूपासु स्थितो मूर्तिष्वमूर्तिमान् । अमूर्तश्चापि मूर्तात्मा ममत्वेन प्रधर्षितः ।।"},
{"c": "12.295", "n": "35", "i": 60574, "v": "प्रकृतेरनयत्वेन तासु तास्विह योनिषु । निर्ममस्य ममत्वेन किं कृतं तासु तासु च । योनीषु वर्तमानेन नष्टसंज्ञेन चेतसा ।।"},
{"c": "12.295", "n": "36", "i": 60575, "v": "न ममात्रानया कार्यमहंकारकृतात्मया । आत्मानं बहुधा कृत्वा येयं भूयो युनक्ति माम् । इदानीमेष बुद्धोऽस्मि निर्ममो निरहंकृतः ।।"},
{"c": "12.295", "n": "37", "i": 60576, "v": "ममत्वमनया नित्यमहंकारकृतात्मकम् । अपेत्याहमिमां हित्वा संश्रयिष्ये निरामयम् ।।"},
{"c": "12.295", "n": "38", "i": 60577, "v": "अनेन साम्यं यास्यामि नानयाहमचेतसा । क्षमं मम सहानेन नैकत्वमनया सह । एवं परमसंबोधात्पञ्चविंशोऽनुबुद्धवान् ।।"},
{"c": "12.295", "n": "39", "i": 60578, "v": "अक्षरत्वं नियच्छेत त्यक्त्वा क्षरमनामयम् । अव्यक्तं व्यक्तधर्माणं सगुणं निर्गुणं तथा । निर्गुणं प्रथमं दृष्ट्वा तादृग्भवति मैथिल ।।"},
{"c": "12.295", "n": "40", "i": 60579, "v": "अक्षरक्षरयोरेतदुक्तं तव निदर्शनम् । मयेह ज्ञानसंपन्नं यथाश्रुतिनिदर्शनात् ।।"},
{"c": "12.295", "n": "41", "i": 60580, "v": "निःसंदिग्धं च सूक्ष्मं च विबुद्धं विमलं तथा । प्रवक्ष्यामि तु ते भूयस्तन्निबोध यथाश्रुतम् ।।"},
{"c": "12.295", "n": "42", "i": 60581, "v": "सांख्ययोगौ मया प्रोक्तौ शास्त्रद्वयनिदर्शनात् । यदेव शास्त्रं सांख्योक्तं योगदर्शनमेव तत् ।।"},
{"c": "12.295", "n": "43", "i": 60582, "v": "प्रबोधनकरं ज्ञानं सांख्यानामवनीपते । विस्पष्टं प्रोच्यते तत्र शिष्याणां हितकाम्यया ।।"},
{"c": "12.295", "n": "44", "i": 60583, "v": "बृहच्चैव हि तच्छास्त्रमित्याहुः कुशला जनाः । अस्मिंश्च शास्त्रे योगानां पुनर्दधि पुनः शरः ।।"},
{"c": "12.295", "n": "45", "i": 60584, "v": "पञ्चविंशात्परं तत्त्वं न पश्यति नराधिप । सांख्यानां तु परं तत्र यथावदनुवर्णितम् ।।"},
{"c": "12.295", "n": "46", "i": 60585, "v": "बुद्धमप्रतिबुद्धं च बुध्यमानं च तत्त्वतः । बुध्यमानं च बुद्धं च प्राहुर्योगनिदर्शनम् ।।"},
{"c": "12.296", "t": "वसिष्ठ उवाच ।"},
{"c": "12.296", "n": "1", "i": 60586, "v": "अप्रबुद्धमथाव्यक्तमिमं गुणविधिं शृणु । गुणान्धारयते ह्येषा सृजत्याक्षिपते तथा ।।"},
{"c": "12.296", "n": "2", "i": 60587, "v": "अजस्रं त्विह क्रीडार्थं विकुर्वन्ती नराधिप । आत्मानं बहुधा कृत्वा तान्येव च विचक्षते ।।"},
{"c": "12.296", "n": "3", "i": 60588, "v": "एतदेवं विकुर्वाणां बुध्यमानो न बुध्यते । अव्यक्तबोधनाच्चैव बुध्यमानं वदन्त्यपि ।।"},
{"c": "12.296", "n": "4", "i": 60589, "v": "न त्वेव बुध्यतेऽव्यक्तं सगुणं वाथ निर्गुणम् । कदाचित्त्वेव खल्वेतदाहुरप्रतिबुद्धकम् ।।"},
{"c": "12.296", "n": "5", "i": 60590, "v": "बुध्यते यदि वाव्यक्तमेतद्वै पञ्चविंशकम् । बुध्यमानो भवत्येष सङ्गात्मक इति श्रुतिः ।।"},
{"c": "12.296", "n": "6", "i": 60591, "v": "अनेनाप्रतिबुद्धेति वदन्त्यव्यक्तमच्युतम् । अव्यक्तबोधनाच्चैव बुध्यमानं वदन्त्युत ।।"},
{"c": "12.296", "n": "7", "i": 60592, "v": "पञ्चविंशं महात्मानं न चासावपि बुध्यते । षड्विंशं विमलं बुद्धमप्रमेयं सनातनम् ।।"},
{"c": "12.296", "n": "8", "i": 60593, "v": "सततं पञ्चविंशं च चतुर्विंशं च बुध्यते । दृश्यादृश्ये ह्यनुगतमुभावेव महाद्युती ।।"},
{"c": "12.296", "n": "9", "i": 60594, "v": "अव्यक्तं न तु तद्ब्रह्म बुध्यते तात केवलम् । केवलं पञ्चविंशं च चतुर्विंशं न पश्यति ।।"},
{"c": "12.296", "n": "10", "i": 60595, "v": "बुध्यमानो यदात्मानमन्योऽहमिति मन्यते । तदा प्रकृतिमानेष भवत्यव्यक्तलोचनः ।।"},
{"c": "12.296", "n": "11", "i": 60596, "v": "बुध्यते च परां बुद्धिं विशुद्धाममलां यदा । षड्विंशो राजशार्दूल तदा बुद्धत्वमाव्रजेत् ।।"},
{"c": "12.296", "n": "12", "i": 60597, "v": "ततस्त्यजति सोऽव्यक्तं सर्गप्रलयधर्मिणम् । निर्गुणः प्रकृतिं वेद गुणयुक्तामचेतनाम् ।।"},
{"c": "12.296", "n": "13", "i": 60598, "v": "ततः केवलधर्मासौ भवत्यव्यक्तदर्शनात् । केवलेन समागम्य विमुक्तोऽऽत्मानमाप्नुयात् ।।"},
{"c": "12.296", "n": "14", "i": 60599, "v": "एतत्तत्तत्त्वमित्याहुर्निस्तत्त्वमजरामरम् । तत्त्वसंश्रयणादेतत्तत्त्ववन्न च मानद । पञ्चविंशतितत्त्वानि प्रवदन्ति मनीषिणः ।।"},
{"c": "12.296", "n": "15", "i": 60600, "v": "न चैष तत्त्ववांस्तात निस्तत्त्वस्त्वेष बुद्धिमान् । एष मुञ्चति तत्त्वं हि क्षिप्रं बुद्धस्य लक्षणम् ।।"},
{"c": "12.296", "n": "16", "i": 60601, "v": "षड्विंशोऽहमिति प्राज्ञो गृह्यमाणोऽजरामरः । केवलेन बलेनैव समतां यात्यसंशयम् ।।"},
{"c": "12.296", "n": "17", "i": 60602, "v": "षड्विंशेन प्रबुद्धेन बुध्यमानोऽप्यबुद्धिमान् । एतन्नानात्वमित्युक्तं सांख्यश्रुतिनिदर्शनात् ।।"},
{"c": "12.296", "n": "18", "i": 60603, "v": "चेतनेन समेतस्य पञ्चविंशतिकस्य च । एकत्वं वै भवत्यस्य यदा बुद्ध्या न बुध्यते ।।"},
{"c": "12.296", "n": "19", "i": 60604, "v": "बुध्यमानोऽप्रबुद्धेन समतां याति मैथिल । सङ्गधर्मा भवत्येष निःसङ्गात्मा नराधिप ।।"},
{"c": "12.296", "n": "20", "i": 60605, "v": "निःसङ्गात्मानमासाद्य षड्विंशकमजं विदुः । विभुस्त्यजति चाव्यक्तं यदा त्वेतद्विबुध्यते । चतुर्विंशमगाधं च षड्विंशस्य प्रबोधनात् ।।"},
{"c": "12.296", "n": "21", "i": 60606, "v": "एष ह्यप्रतिबुद्धश्च बुध्यमानश्च तेऽनघ । प्रोक्तो बुद्धश्च तत्त्वेन यथाश्रुतिनिदर्शनात् । नानात्वैकत्वमेतावद्द्रष्टव्यं शास्त्रदृष्टिभिः ।।"},
{"c": "12.296", "n": "22", "i": 60607, "v": "मशकोदुम्बरे यद्वदन्यत्वं तद्वदेतयोः । मत्स्योऽम्भसि यथा तद्वदन्यत्वमुपलभ्यते ।।"},
{"c": "12.296", "n": "23", "i": 60608, "v": "एवमेवावगन्तव्यं नानात्वैकत्वमेतयोः । एतद्विमोक्ष इत्युक्तमव्यक्तज्ञानसंहितम् ।।"},
{"c": "12.296", "n": "24", "i": 60609, "v": "पञ्चविंशतिकस्यास्य योऽयं देहेषु वर्तते । एष मोक्षयितव्येति प्राहुरव्यक्तगोचरात् ।।"},
{"c": "12.296", "n": "25", "i": 60610, "v": "सोऽयमेवं विमुच्येत नान्यथेति विनिश्चयः । परेण परधर्मा च भवत्येष समेत्य वै ।।"},
{"c": "12.296", "n": "26", "i": 60611, "v": "विशुद्धधर्मा शुद्धेन बुद्धेन च स बुद्धिमान् । विमुक्तधर्मा मुक्तेन समेत्य पुरुषर्षभ ।।"},
{"c": "12.296", "n": "27", "i": 60612, "v": "नियोगधर्मिणा चैव नियोगात्मा भवत्यपि । विमोक्षिणा विमोक्षश्च समेत्येह तथा भवेत् ।।"},
{"c": "12.296", "n": "28", "i": 60613, "v": "शुचिकर्मा शुचिश्चैव भवत्यमितदीप्तिमान् । विमलात्मा च भवति समेत्य विमलात्मना ।।"},
{"c": "12.296", "n": "29", "i": 60614, "v": "केवलात्मा तथा चैव केवलेन समेत्य वै । स्वतन्त्रश्च स्वतन्त्रेण स्वतन्त्रत्वमवाप्नुते ।।"},
{"c": "12.296", "n": "30", "i": 60615, "v": "एतावदेतत्कथितं मया ते; तथ्यं महाराज यथार्थतत्त्वम् । अमत्सरत्वं प्रतिगृह्य चार्थं; सनातनं ब्रह्म विशुद्धमाद्यम् ।।"},
{"c": "12.296", "n": "31", "i": 60616, "v": "न वेदनिष्ठस्य जनस्य राज;न्प्रदेयमेतत्परमं त्वया भवेत् । विवित्समानाय विबोधकारकं; प्रबोधहेतोः प्रणतस्य शासनम् ।।"},
{"c": "12.296", "n": "32", "i": 60617, "v": "न देयमेतच्च तथानृतात्मने; शठाय क्लीबाय न जिह्मबुद्धये । न पण्डितज्ञानपरोपतापिने; देयं त्वयेदं विनिबोध यादृशे ।।"},
{"c": "12.296", "n": "33", "i": 60618, "v": "श्रद्धान्वितायाथ गुणान्विताय; परापवादाद्विरताय नित्यम् । विशुद्धयोगाय बुधाय चैव; क्रियावतेऽथ क्षमिणे हिताय ।।"},
{"c": "12.296", "n": "34", "i": 60619, "v": "विविक्तशीलाय विधिप्रियाय; विवादहीनाय बहुश्रुताय । विजानते चैव न चाहितक्षमे; दमे च शक्ताय शमे च देहिनाम् ।।"},
{"c": "12.296", "n": "35", "i": 60620, "v": "एतैर्गुणैर्हीनतमे न देय;मेतत्परं ब्रह्म विशुद्धमाहुः । न श्रेयसा योक्ष्यति तादृशे कृतं; धर्मप्रवक्तारमपात्रदानात् ।।"},
{"c": "12.296", "n": "36", "i": 60621, "v": "पृथ्वीमिमां यद्यपि रत्नपूर्णां; दद्यान्नदेयं त्विदमव्रताय । जितेन्द्रियायैतदसंशयं ते; भवेत्प्रदेयं परमं नरेन्द्र ।।"},
{"c": "12.296", "n": "37", "i": 60622, "v": "कराल मा ते भयमस्तु किंचि;देतच्छ्रुतं ब्रह्म परं त्वयाद्य । यथावदुक्तं परमं पवित्रं; निःशोकमत्यन्तमनादिमध्यम् ।।"},
{"c": "12.296", "n": "38", "i": 60623, "v": "अगाधजन्मामरणं च राज;न्निरामयं वीतभयं शिवं च । समीक्ष्य मोहं त्यज चाद्य सर्वं; ज्ञानस्य तत्त्वार्थमिदं विदित्वा ।।"},
{"c": "12.296", "n": "39", "i": 60624, "v": "अवाप्तमेतद्धि पुरा सनातना;द्धिरण्यगर्भाद्गदतो नराधिप । प्रसाद्य यत्नेन तमुग्रतेजसं; सनातनं ब्रह्म यथाद्य वै त्वया ।।"},
{"c": "12.296", "n": "40", "i": 60625, "v": "पृष्टस्त्वया चास्मि यथा नरेन्द्र; तथा मयेदं त्वयि चोक्तमद्य । तथावाप्तं ब्रह्मणो मे नरेन्द्र; महज्ज्ञानं मोक्षविदां पुराणम् ।।"},
{"c": "12.296", "t": "भीष्म उवाच ।"},
{"c": "12.296", "n": "41", "i": 60626, "v": "एतदुक्तं परं ब्रह्म यस्मान्नावर्तते पुनः । पञ्चविंशो महाराज परमर्षिनिदर्शनात् ।।"},
{"c": "12.296", "n": "42", "i": 60627, "v": "पुनरावृत्तिमाप्नोति परं ज्ञानमवाप्य च । नावबुध्यति तत्त्वेन बुध्यमानोऽजरामरः ।।"},
{"c": "12.296", "n": "43", "i": 60628, "v": "एतन्निःश्रेयसकरं ज्ञानानां ते परं मया । कथितं तत्त्वतस्तात श्रुत्वा देवर्षितो नृप ।।"},
{"c": "12.296", "n": "44", "i": 60629, "v": "हिरण्यगर्भादृषिणा वसिष्ठेन महात्मना । वसिष्ठादृषिशार्दूलान्नारदोऽवाप्तवानिदम् ।।"},
{"c": "12.296", "n": "45", "i": 60630, "v": "नारदाद्विदितं मह्यमेतद्ब्रह्म सनातनम् । मा शुचः कौरवेन्द्र त्वं श्रुत्वैतत्परमं पदम् ।।"},
{"c": "12.296", "n": "46", "i": 60631, "v": "येन क्षराक्षरे वित्ते न भयं तस्य विद्यते । विद्यते तु भयं तस्य यो नैतद्वेत्ति पार्थिव ।।"},
{"c": "12.296", "n": "47", "i": 60632, "v": "अविज्ञानाच्च मूढात्मा पुनः पुनरुपद्रवन् । प्रेत्य जातिसहस्राणि मरणान्तान्युपाश्नुते ।।"},
{"c": "12.296", "n": "48", "i": 60633, "v": "देवलोकं तथा तिर्यङ्मानुष्यमपि चाश्नुते । यदि शुध्यति कालेन तस्मादज्ञानसागरात् ।।"},
{"c": "12.296", "n": "49", "i": 60634, "v": "अज्ञानसागरो घोरो ह्यव्यक्तोऽगाध उच्यते । अहन्यहनि मज्जन्ति यत्र भूतानि भारत ।।"},
{"c": "12.296", "n": "50", "i": 60635, "v": "यस्मादगाधादव्यक्तादुत्तीर्णस्त्वं सनातनात् । तस्मात्त्वं विरजाश्चैव वितमस्कश्च पार्थिव ।।"},
{"c": "12.297", "t": "भीष्म उवाच ।"},
{"c": "12.297", "n": "1", "i": 60636, "v": "मृगयां विचरन्कश्चिद्विजने जनकात्मजः । वने ददर्श विप्रेन्द्रमृषिं वंशधरं भृगोः ।।"},
{"c": "12.297", "n": "2", "i": 60637, "v": "तमासीनमुपासीनः प्रणम्य शिरसा मुनिम् । पश्चादनुमतस्तेन पप्रच्छ वसुमानिदम् ।।"},
{"c": "12.297", "n": "3", "i": 60638, "v": "भगवन्किमिदं श्रेयः प्रेत्य वापीह वा भवेत् । पुरुषस्याध्रुवे देहे कामस्य वशवर्तिनः ।।"},
{"c": "12.297", "n": "4", "i": 60639, "v": "सत्कृत्य परिपृष्टः सन्सुमहात्मा महातपाः । निजगाद ततस्तस्मै श्रेयस्करमिदं वचः ।।"},
{"c": "12.297", "n": "5", "i": 60640, "v": "मनसोऽप्रतिकूलानि प्रेत्य चेह च वाञ्छसि । भूतानां प्रतिकूलेभ्यो निवर्तस्व यतेन्द्रियः ।।"},
{"c": "12.297", "n": "6", "i": 60641, "v": "धर्मः सतां हितः पुंसां धर्मश्चैवाश्रयः सताम् । धर्माल्लोकास्त्रयस्तात प्रवृत्ताः सचराचराः ।।"},
{"c": "12.297", "n": "7", "i": 60642, "v": "स्वादुकामुक कामानां वैतृष्ण्यं किं न गच्छसि । मधु पश्यसि दुर्बुद्धे प्रपातं नानुपश्यसि ।।"},
{"c": "12.297", "n": "8", "i": 60643, "v": "यथा ज्ञाने परिचयः कर्तव्यस्तत्फलार्थिना । तथा धर्मे परिचयः कर्तव्यस्तत्फलार्थिना ।।"},
{"c": "12.297", "n": "9", "i": 60644, "v": "असता धर्मकामेन विशुद्धं कर्म दुष्करम् । सता तु धर्मकामेन सुकरं कर्म दुष्करम् ।।"},
{"c": "12.297", "n": "10", "i": 60645, "v": "वने ग्राम्यसुखाचारो यथा ग्राम्यस्तथैव सः । ग्रामे वनसुखाचारो यथा वनचरस्तथा ।।"},
{"c": "12.297", "n": "11", "i": 60646, "v": "मनोवाक्कर्मके धर्मे कुरु श्रद्धां समाहितः । निवृत्तौ वा प्रवृत्तौ वा संप्रधार्य गुणागुणान् ।।"},
{"c": "12.297", "n": "12", "i": 60647, "v": "नित्यं च बहु दातव्यं साधुभ्यश्चानसूयता । प्रार्थितं व्रतशौचाभ्यां सत्कृतं देशकालयोः ।।"},
{"c": "12.297", "n": "13", "i": 60648, "v": "शुभेन विधिना लब्धमर्हाय प्रतिपादयेत् । क्रोधमुत्सृज्य दत्त्वा च नानुतप्येन्न कीर्तयेत् ।।"},
{"c": "12.297", "n": "14", "i": 60649, "v": "अनृशंसः शुचिर्दान्तः सत्यवागार्जवे स्थितः । योनिकर्मविशुद्धश्च पात्रं स्याद्वेदविद्द्विजः ।।"},
{"c": "12.297", "n": "15", "i": 60650, "v": "सत्कृता चैकपत्नी च जात्या योनिरिहेष्यते । ऋग्यजुःसामगो विद्वान्षट्कर्मा पात्रमुच्यते ।।"},
{"c": "12.297", "n": "16", "i": 60651, "v": "स एव धर्मः सोऽधर्मस्तं तं प्रतिनरं भवेत् । पात्रकर्मविशेषेण देशकालाववेक्ष्य च ।।"},
{"c": "12.297", "n": "17", "i": 60652, "v": "लीलयाल्पं यथा गात्रात्प्रमृज्याद्रजसः पुमान् । बहुयत्नेन महता पापनिर्हरणं तथा ।।"},
{"c": "12.297", "n": "18", "i": 60653, "v": "विरिक्तस्य यथा सम्यग्घृतं भवति भेषजम् । तथा निर्हृतदोषस्य प्रेत्यधर्मः सुखावहः ।।"},
{"c": "12.297", "n": "19", "i": 60654, "v": "मानसं सर्वभूतेषु वर्तते वै शुभाशुभे । अशुभेभ्यः समाक्षिप्य शुभेष्वेवावतारयेत् ।।"},
{"c": "12.297", "n": "20", "i": 60655, "v": "सर्वं सर्वेण सर्वत्र क्रियमाणं च पूजय । स्वधर्मे यत्र रागस्ते कामं धर्मो विधीयताम् ।।"},
{"c": "12.297", "n": "21", "i": 60656, "v": "अधृतात्मन्धृतौ तिष्ठ दुर्बुद्धे बुद्धिमान्भव । अप्रशान्त प्रशाम्य त्वमप्राज्ञ प्राज्ञवच्चर ।।"},
{"c": "12.297", "n": "22", "i": 60657, "v": "तेजसा शक्यते प्राप्तुमुपायसहचारिणा । इह च प्रेत्य च श्रेयस्तस्य मूलं धृतिः परा ।।"},
{"c": "12.297", "n": "23", "i": 60658, "v": "राजर्षिरधृतिः स्वर्गात्पतितो हि महाभिषः । ययातिः क्षीणपुण्यश्च धृत्या लोकानवाप्तवान् ।।"},
{"c": "12.297", "n": "24", "i": 60659, "v": "तपस्विनां धर्मवतां विदुषां चोपसेवनात् । प्राप्स्यसे विपुलां बुद्धिं तथा श्रेयोऽभिपत्स्यसे ।।"},
{"c": "12.297", "n": "25", "i": 60660, "v": "स तु स्वभावसंपन्नस्तच्छ्रुत्वा मुनिभाषितम् । विनिवर्त्य मनः कामाद्धर्मे बुद्धिं चकार ह ।।"},
{"c": "12.298", "t": "युधिष्ठिर उवाच ।"},
{"c": "12.298", "n": "1", "i": 60661, "v": "धर्माधर्मविमुक्तं यद्विमुक्तं सर्वसंश्रयात् । जन्ममृत्युविमुक्तं च विमुक्तं पुण्यपापयोः ।।"},
{"c": "12.298", "n": "2", "i": 60662, "v": "यच्छिवं नित्यमभयं नित्यं चाक्षरमव्ययम् । शुचि नित्यमनायासं तद्भवान्वक्तुमर्हति ।।"},
{"c": "12.298", "t": "भीष्म उवाच ।"},
{"c": "12.298", "n": "3", "i": 60663, "v": "अत्र ते वर्तयिष्येऽहमितिहासं पुरातनम् । याज्ञवल्क्यस्य संवादं जनकस्य च भारत ।।"},
{"c": "12.298", "n": "4", "i": 60664, "v": "याज्ञवल्क्यमृषिश्रेष्ठं दैवरातिर्महायशाः । पप्रच्छ जनको राजा प्रश्नं प्रश्नविदां वरः ।।"},
{"c": "12.298", "n": "5", "i": 60665, "v": "कतीन्द्रियाणि विप्रर्षे कति प्रकृतयः स्मृताः । किमव्यक्तं परं ब्रह्म तस्माच्च परतस्तु किम् ।।"},
{"c": "12.298", "n": "6", "i": 60666, "v": "प्रभवं चाप्ययं चैव कालसंख्यां तथैव च । वक्तुमर्हसि विप्रेन्द्र त्वदनुग्रहकाङ्क्षिणः ।।"},
{"c": "12.298", "n": "7", "i": 60667, "v": "अज्ञानात्परिपृच्छामि त्वं हि ज्ञानमयो निधिः । तदहं श्रोतुमिच्छामि सर्वमेतदसंशयम् ।।"},
{"c": "12.298", "t": "याज्ञवल्क्य उवाच ।"},
{"c": "12.298", "n": "8", "i": 60668, "v": "श्रूयतामवनीपाल यदेतदनुपृच्छसि । योगानां परमं ज्ञानं सांख्यानां च विशेषतः ।।"},
{"c": "12.298", "n": "9", "i": 60669, "v": "न तवाविदितं किंचिन्मां तु जिज्ञासते भवान् । पृष्टेन चापि वक्तव्यमेष धर्मः सनातनः ।।"},
{"c": "12.298", "n": "10", "i": 60670, "v": "अष्टौ प्रकृतयः प्रोक्ता विकाराश्चापि षोडश । अथ सप्त तु व्यक्तानि प्राहुरध्यात्मचिन्तकाः ।।"},
{"c": "12.298", "n": "11", "i": 60671, "v": "अव्यक्तं च महांश्चैव तथाहंकार एव च । पृथिवी वायुराकाशमापो ज्योतिश्च पञ्चमम् ।।"},
{"c": "12.298", "n": "12", "i": 60672, "v": "एताः प्रकृतयस्त्वष्टौ विकारानपि मे शृणु । श्रोत्रं त्वक्चैव चक्षुश्च जिह्वा घ्राणं च पञ्चमम् ।।"},
{"c": "12.298", "n": "13", "i": 60673, "v": "शब्दस्पर्शौ च रूपं च रसो गन्धस्तथैव च । वाक्च हस्तौ च पादौ च पायुर्मेढ्रं तथैव च ।।"},
{"c": "12.298", "n": "14", "i": 60674, "v": "एते विशेषा राजेन्द्र महाभूतेषु पञ्चसु । बुद्धीन्द्रियाण्यथैतानि सविशेषाणि मैथिल ।।"},
{"c": "12.298", "n": "15", "i": 60675, "v": "मनः षोडशकं प्राहुरध्यात्मगतिचिन्तकाः । त्वं चैवान्ये च विद्वांसस्तत्त्वबुद्धिविशारदाः ।।"},
{"c": "12.298", "n": "16", "i": 60676, "v": "अव्यक्ताच्च महानात्मा समुत्पद्यति पार्थिव । प्रथमं सर्गमित्येतदाहुः प्राधानिकं बुधाः ।।"},
{"c": "12.298", "n": "17", "i": 60677, "v": "महतश्चाप्यहंकार उत्पद्यति नराधिप । द्वितीयं सर्गमित्याहुरेतद्बुद्ध्यात्मकं स्मृतम् ।।"},
{"c": "12.298", "n": "18", "i": 60678, "v": "अहंकाराच्च संभूतं मनो भूतगुणात्मकम् । तृतीयः सर्ग इत्येष आहंकारिक उच्यते ।।"},
{"c": "12.298", "n": "19", "i": 60679, "v": "मनसस्तु समुद्भूता महाभूता नराधिप । चतुर्थं सर्गमित्येतन्मानसं परिचक्षते ।।"},
{"c": "12.298", "n": "20", "i": 60680, "v": "शब्दः स्पर्शश्च रूपं च रसो गन्धस्तथैव च । पञ्चमं सर्गमित्याहुर्भौतिकं भूतचिन्तकाः ।।"},
{"c": "12.298", "n": "21", "i": 60681, "v": "श्रोत्रं त्वक्चैव चक्षुश्च जिह्वा घ्राणं च पञ्चमम् । सर्गं तु षष्ठमित्याहुर्बहुचिन्तात्मकं स्मृतम् ।।"},
{"c": "12.298", "n": "22", "i": 60682, "v": "अधः श्रोत्रेन्द्रियग्राम उत्पद्यति नराधिप । सप्तमं सर्गमित्याहुरेतदैन्द्रियकं स्मृतम् ।।"},
{"c": "12.298", "n": "23", "i": 60683, "v": "ऊर्ध्वस्रोतस्तथा तिर्यगुत्पद्यति नराधिप । अष्टमं सर्गमित्याहुरेतदार्जवकं बुधाः ।।"},
{"c": "12.298", "n": "24", "i": 60684, "v": "तिर्यक्स्रोतस्त्वधःस्रोत उत्पद्यति नराधिप । नवमं सर्गमित्याहुरेतदार्जवकं बुधाः ।।"},
{"c": "12.298", "n": "25", "i": 60685, "v": "एतानि नव सर्गाणि तत्त्वानि च नराधिप । चतुर्विंशतिरुक्तानि यथाश्रुति निदर्शनात् ।।"},
{"c": "12.298", "n": "26", "i": 60686, "v": "अत ऊर्ध्वं महाराज गुणस्यैतस्य तत्त्वतः । महात्मभिरनुप्रोक्तां कालसंख्यां निबोध मे ।।"},
{"c": "12.299", "t": "याज्ञवल्क्य उवाच ।"},
{"c": "12.299", "n": "1", "i": 60687, "v": "अव्यक्तस्य नरश्रेष्ठ कालसंख्यां निबोध मे । पञ्च कल्पसहस्राणि द्विगुणान्यहरुच्यते ।।"},
{"c": "12.299", "n": "2", "i": 60688, "v": "रात्रिरेतावती चास्य प्रतिबुद्धो नराधिप । सृजत्योषधिमेवाग्रे जीवनं सर्वदेहिनाम् ।।"},
{"c": "12.299", "n": "3", "i": 60689, "v": "ततो ब्रह्माणमसृजद्धैरण्याण्डसमुद्भवम् । सा मूर्तिः सर्वभूतानामित्येवमनुशुश्रुम ।।"},
{"c": "12.299", "n": "4", "i": 60690, "v": "संवत्सरमुषित्वाण्डे निष्क्रम्य च महामुनिः । संदधेऽर्धं महीं कृत्स्नां दिवमर्धं प्रजापतिः ।।"},
{"c": "12.299", "n": "5", "i": 60691, "v": "द्यावापृथिव्योरित्येष राजन्वेदेषु पठ्यते । तयोः शकलयोर्मध्यमाकाशमकरोत्प्रभुः ।।"},
{"c": "12.299", "n": "6", "i": 60692, "v": "एतस्यापि च संख्यानं वेदवेदाङ्गपारगैः । दश कल्पसहस्राणि पादोनान्यहरुच्यते । रात्रिमेतावतीं चास्य प्राहुरध्यात्मचिन्तकाः ।।"},
{"c": "12.299", "n": "7", "i": 60693, "v": "सृजत्यहंकारमृषिर्भूतं दिव्यात्मकं तथा । चतुरश्चापरान्पुत्रान्देहात्पूर्वं महानृषिः । ते वै पितृभ्यः पितरः श्रूयन्ते राजसत्तम ।।"},
{"c": "12.299", "n": "8", "i": 60694, "v": "देवाः पितॄणां च सुता देवैर्लोकाः समावृताः । चराचरा नरश्रेष्ठ इत्येवमनुशुश्रुम ।।"},
{"c": "12.299", "n": "9", "i": 60695, "v": "परमेष्ठी त्वहंकारोऽसृजद्भूतानि पञ्चधा । पृथिवी वायुराकाशमापो ज्योतिश्च पञ्चमम् ।।"},
{"c": "12.299", "n": "10", "i": 60696, "v": "एतस्यापि निशामाहुस्तृतीयमिह कुर्वतः । पञ्च कल्पसहस्राणि तावदेवाहरुच्यते ।।"},
{"c": "12.299", "n": "11", "i": 60697, "v": "शब्दः स्पर्शश्च रूपं च रसो गन्धश्च पञ्चमः । एते विशेषा राजेन्द्र महाभूतेषु पञ्चसु । यैराविष्टानि भूतानि अहन्यहनि पार्थिव ।।"},
{"c": "12.299", "n": "12", "i": 60698, "v": "अन्योन्यं स्पृहयन्त्येते अन्योन्यस्य हिते रताः । अन्योन्यमभिमन्यन्ते अन्योन्यस्पर्धिनस्तथा ।।"},
{"c": "12.299", "n": "13", "i": 60699, "v": "ते वध्यमाना अन्योन्यं गुणैर्हारिभिरव्ययाः । इहैव परिवर्तन्ते तिर्यग्योनिप्रवेशिनः ।।"},
{"c": "12.299", "n": "14", "i": 60700, "v": "त्रीणि कल्पसहस्राणि एतेषामहरुच्यते । रात्रिरेतावती चैव मनसश्च नराधिप ।।"},
{"c": "12.299", "n": "15", "i": 60701, "v": "मनश्चरति राजेन्द्र चरितं सर्वमिन्द्रियैः । न चेन्द्रियाणि पश्यन्ति मन एवात्र पश्यति ।।"},
{"c": "12.299", "n": "16", "i": 60702, "v": "चक्षुः पश्यति रूपाणि मनसा तु न चक्षुषा । मनसि व्याकुले चक्षुः पश्यन्नपि न पश्यति । तथेन्द्रियाणि सर्वाणि पश्यन्तीत्यभिचक्षते ।।"},
{"c": "12.299", "n": "17", "i": 60703, "v": "मनस्युपरते राजन्निन्द्रियोपरमो भवेत् । न चेन्द्रियव्युपरमे मनस्युपरमो भवेत् । एवं मनःप्रधानानि इन्द्रियाणि विभावयेत् ।।"},
{"c": "12.299", "n": "18", "i": 60704, "v": "इन्द्रियाणां हि सर्वेषामीश्वरं मन उच्यते । एतद्विशन्ति भूतानि सर्वाणीह महायशाः ।।"},
{"c": "12.300", "t": "याज्ञवल्क्य उवाच ।"},
{"c": "12.300", "n": "1", "i": 60705, "v": "तत्त्वानां सर्गसंख्या च कालसंख्या तथैव च । मया प्रोक्तानुपूर्व्येण संहारमपि मे शृणु ।।"},
{"c": "12.300", "n": "2", "i": 60706, "v": "यथा संहरते जन्तून्ससर्ज च पुनः पुनः । अनादिनिधनो ब्रह्मा नित्यश्चाक्षर एव च ।।"},
{"c": "12.300", "n": "3", "i": 60707, "v": "अहःक्षयमथो बुद्ध्वा निशि स्वप्नमनास्तथा । चोदयामास भगवानव्यक्तोऽहंकृतं नरम् ।।"},
{"c": "12.300", "n": "4", "i": 60708, "v": "ततः शतसहस्रांशुरव्यक्तेनाभिचोदितः । कृत्वा द्वादशधात्मानमादित्यो ज्वलदग्निवत् ।।"},
{"c": "12.300", "n": "5", "i": 60709, "v": "चतुर्विधं प्रजाजालं निर्दहत्याशु तेजसा । जराय्वण्डस्वेदजातमुद्भिज्जं च नराधिप ।।"},
{"c": "12.300", "n": "6", "i": 60710, "v": "एतदुन्मेषमात्रेण विनष्टं स्थाणुजङ्गमम् । कूर्मपृष्ठसमा भूमिर्भवत्यथ समन्ततः ।।"},
{"c": "12.300", "n": "7", "i": 60711, "v": "जगद्दग्ध्वामितबलः केवलं जगतीं ततः । अम्भसा बलिना क्षिप्रमापूर्यत समन्ततः ।।"},
{"c": "12.300", "n": "8", "i": 60712, "v": "ततः कालाग्निमासाद्य तदम्भो याति संक्षयम् । विनष्टेऽम्भसि राजेन्द्र जाज्वलीत्यनलो महान् ।।"},
{"c": "12.300", "n": "9", "i": 60713, "v": "तमप्रमेयोऽतिबलं ज्वलमानं विभावसुम् । ऊष्माणं सर्वभूतानां सप्तार्चिषमथाञ्जसा ।।"},
{"c": "12.300", "n": "10", "i": 60714, "v": "भक्षयामास बलवान्वायुरष्टात्मको बली । विचरन्नमितप्राणस्तिर्यगूर्ध्वमधस्तथा ।।"},
{"c": "12.300", "n": "11", "i": 60715, "v": "तमप्रतिबलं भीममाकाशं ग्रसतेऽऽत्मना । आकाशमप्यतिनदन्मनो ग्रसति चारिकम् ।।"},
{"c": "12.300", "n": "12", "i": 60716, "v": "मनो ग्रसति सर्वात्मा सोऽहंकारः प्रजापतिः । अहंकारं महानात्मा भूतभव्यभविष्यवित् ।।"},
{"c": "12.300", "n": "13", "i": 60717, "v": "तमप्यनुपमात्मानं विश्वं शंभुः प्रजापतिः । अणिमा लघिमा प्राप्तिरीशानो ज्योतिरव्ययः ।।"},
{"c": "12.300", "n": "14", "i": 60718, "v": "सर्वतःपाणिपादान्तः सर्वतोक्षिशिरोमुखः । सर्वतःश्रुतिमाँल्लोके सर्वमावृत्य तिष्ठति ।।"},
{"c": "12.300", "n": "15", "i": 60719, "v": "हृदयं सर्वभूतानां पर्वणोऽङ्गुष्ठमात्रकः । अनुग्रसत्यनन्तं हि महात्मा विश्वमीश्वरः ।।"},
{"c": "12.300", "n": "16", "i": 60720, "v": "ततः समभवत्सर्वमक्षयाव्ययमव्रणम् । भूतभव्यमनुष्याणां स्रष्टारमनघं तथा ।।"},
{"c": "12.300", "n": "17", "i": 60721, "v": "एषोऽप्ययस्ते राजेन्द्र यथावत्परिभाषितः । अध्यात्ममधिभूतं च अधिदैवं च श्रूयताम् ।।"},
{"c": "12.301", "t": "याज्ञवल्क्य उवाच ।"},
{"c": "12.301", "n": "1", "i": 60722, "v": "पादावध्यात्ममित्याहुर्ब्राह्मणास्तत्त्वदर्शिनः । गन्तव्यमधिभूतं च विष्णुस्तत्राधिदैवतम् ।।"},
{"c": "12.301", "n": "2", "i": 60723, "v": "पायुरध्यात्ममित्याहुर्यथातत्त्वार्थदर्शिनः । विसर्गमधिभूतं च मित्रस्तत्राधिदैवतम् ।।"},
{"c": "12.301", "n": "3", "i": 60724, "v": "उपस्थोऽध्यात्ममित्याहुर्यथायोगनिदर्शनम् । अधिभूतं तथानन्दो दैवतं च प्रजापतिः ।।"},
{"c": "12.301", "n": "4", "i": 60725, "v": "हस्तावध्यात्ममित्याहुर्यथासांख्यनिदर्शनम् । कर्तव्यमधिभूतं तु इन्द्रस्तत्राधिदैवतम् ।।"},
{"c": "12.301", "n": "5", "i": 60726, "v": "वागध्यात्ममिति प्राहुर्यथाश्रुतिनिदर्शनम् । वक्तव्यमधिभूतं तु वह्निस्तत्राधिदैवतम् ।।"},
{"c": "12.301", "n": "6", "i": 60727, "v": "चक्षुरध्यात्ममित्याहुर्यथाश्रुतिनिदर्शनम् । रूपमत्राधिभूतं तु सूर्यस्तत्राधिदैवतम् ।।"},
{"c": "12.301", "n": "7", "i": 60728, "v": "श्रोत्रमध्यात्ममित्याहुर्यथाश्रुतिनिदर्शनम् । शब्दस्तत्राधिभूतं तु दिशस्तत्राधिदैवतम् ।।"},
{"c": "12.301", "n": "8", "i": 60729, "v": "जिह्वामध्यात्ममित्याहुर्यथातत्त्वनिदर्शनम् । रस एवाधिभूतं तु आपस्तत्राधिदैवतम् ।।"},
{"c": "12.301", "n": "9", "i": 60730, "v": "घ्राणमध्यात्ममित्याहुर्यथाश्रुतिनिदर्शनम् । गन्ध एवाधिभूतं तु पृथिवी चाधिदैवतम् ।।"},
{"c": "12.301", "n": "10", "i": 60731, "v": "त्वगध्यात्ममिति प्राहुस्तत्त्वबुद्धिविशारदाः । स्पर्श एवाधिभूतं तु पवनश्चाधिदैवतम् ।।"},
{"c": "12.301", "n": "11", "i": 60732, "v": "मनोऽध्यात्ममिति प्राहुर्यथाश्रुतिनिदर्शनम् । मन्तव्यमधिभूतं तु चन्द्रमाश्चाधिदैवतम् ।।"},
{"c": "12.301", "n": "12", "i": 60733, "v": "अहंकारिकमध्यात्ममाहुस्तत्त्वनिदर्शनम् । अभिमानोऽधिभूतं तु भवस्तत्राधिदैवतम् ।।"},
{"c": "12.301", "n": "13", "i": 60734, "v": "बुद्धिरध्यात्ममित्याहुर्यथावेदनिदर्शनम् । बोद्धव्यमधिभूतं तु क्षेत्रज्ञोऽत्राधिदैवतम् ।।"},
{"c": "12.301", "n": "14", "i": 60735, "v": "एषा ते व्यक्ततो राजन्विभूतिरनुवर्णिता । आदौ मध्ये तथा चान्ते यथातत्त्वेन तत्त्ववित् ।।"},
{"c": "12.301", "n": "15", "i": 60736, "v": "प्रकृतिर्गुणान्विकुरुते स्वच्छन्देनात्मकाम्यया । क्रीडार्थं तु महाराज शतशोऽथ सहस्रशः ।।"},
{"c": "12.301", "n": "16", "i": 60737, "v": "यथा दीपसहस्राणि दीपान्मर्त्याः प्रकुर्वते । प्रकृतिस्तथा विकुरुते पुरुषस्य गुणान्बहून् ।।"},
{"c": "12.301", "n": "17", "i": 60738, "v": "सत्त्वमानन्द उद्रेकः प्रीतिः प्राकाश्यमेव च । सुखं शुद्धित्वमारोग्यं संतोषः श्रद्दधानता ।।"},
{"c": "12.301", "n": "18", "i": 60739, "v": "अकार्पण्यमसंरम्भः क्षमा धृतिरहिंसता । समता सत्यमानृण्यं मार्दवं ह्रीरचापलम् ।।"},
{"c": "12.301", "n": "19", "i": 60740, "v": "शौचमार्जवमाचारमलौल्यं हृद्यसंभ्रमः । इष्टानिष्टवियोगानां कृतानामविकत्थनम् ।।"},
{"c": "12.301", "n": "20", "i": 60741, "v": "दानेन चानुग्रहणमस्पृहार्थे परार्थता । सर्वभूतदया चैव सत्त्वस्यैते गुणाः स्मृताः ।।"},
{"c": "12.301", "n": "21", "i": 60742, "v": "रजोगुणानां संघातो रूपमैश्वर्यविग्रहे । अत्याशित्वमकारुण्यं सुखदुःखोपसेवनम् ।।"},
{"c": "12.301", "n": "22", "i": 60743, "v": "परापवादेषु रतिर्विवादानां च सेवनम् । अहंकारस्त्वसत्कारश्चिन्ता वैरोपसेवनम् ।।"},
{"c": "12.301", "n": "23", "i": 60744, "v": "परितापोऽपहरणं ह्रीनाशोऽनार्जवं तथा । भेदः परुषता चैव कामक्रोधौ मदस्तथा । दर्पो द्वेषोऽतिवादश्च एते प्रोक्ता रजोगुणाः ।।"},
{"c": "12.301", "n": "24", "i": 60745, "v": "तामसानां तु संघातं प्रवक्ष्याम्युपधार्यताम् । मोहोऽप्रकाशस्तामिस्रमन्धतामिस्रसंज्ञितम् ।।"},
{"c": "12.301", "n": "25", "i": 60746, "v": "मरणं चान्धतामिस्रं तामिस्रं क्रोध उच्यते । तमसो लक्षणानीह भक्षाणामभिरोचनम् ।।"},
{"c": "12.301", "n": "26", "i": 60747, "v": "भोजनानामपर्याप्तिस्तथा पेयेष्वतृप्तता । गन्धवासो विहारेषु शयनेष्वासनेषु च ।।"},
{"c": "12.301", "n": "27", "i": 60748, "v": "दिवास्वप्ने विवादे च प्रमादेषु च वै रतिः । नृत्यवादित्रगीतानामज्ञानाच्छ्रद्दधानता । द्वेषो धर्मविशेषाणामेते वै तामसा गुणाः ।।"},
{"c": "12.302", "t": "याज्ञवल्क्य उवाच ।"},
{"c": "12.302", "n": "1", "i": 60749, "v": "एते प्रधानस्य गुणास्त्रयः पुरुषसत्तम । कृत्स्नस्य चैव जगतस्तिष्ठन्त्यनपगाः सदा ।।"},
{"c": "12.302", "n": "2", "i": 60750, "v": "शतधा सहस्रधा चैव तथा शतसहस्रधा । कोटिशश्च करोत्येष प्रत्यगात्मानमात्मना ।।"},
{"c": "12.302", "n": "3", "i": 60751, "v": "सात्त्विकस्योत्तमं स्थानं राजसस्येह मध्यमम् । तामसस्याधमं स्थानं प्राहुरध्यात्मचिन्तकाः ।।"},
{"c": "12.302", "n": "4", "i": 60752, "v": "केवलेनेह पुण्येन गतिमूर्ध्वामवाप्नुयात् । पुण्यपापेन मानुष्यमधर्मेणाप्यधोगतिम् ।।"},
{"c": "12.302", "n": "5", "i": 60753, "v": "द्वंद्वमेषां त्रयाणां तु संनिपातं च तत्त्वतः । सत्त्वस्य रजसश्चैव तमसश्च शृणुष्व मे ।।"},
{"c": "12.302", "n": "6", "i": 60754, "v": "सत्त्वस्य तु रजो दृष्टं रजसश्च तमस्तथा । तमसश्च तथा सत्त्वं सत्त्वस्याव्यक्तमेव च ।।"},
{"c": "12.302", "n": "7", "i": 60755, "v": "अव्यक्तसत्त्वसंयुक्तो देवलोकमवाप्नुयात् । रजःसत्त्वसमायुक्तो मनुष्येषूपपद्यते ।।"},
{"c": "12.302", "n": "8", "i": 60756, "v": "रजस्तमोभ्यां संयुक्तस्तिर्यग्योनिषु जायते । रजस्तामससत्त्वैश्च युक्तो मानुष्यमाप्नुयात् ।।"},
{"c": "12.302", "n": "9", "i": 60757, "v": "पुण्यपापवियुक्तानां स्थानमाहुर्मनीषिणाम् । शाश्वतं चाव्ययं चैव अक्षरं चाभयं च यत् ।।"},
{"c": "12.302", "n": "10", "i": 60758, "v": "ज्ञानिनां संभवं श्रेष्ठं स्थानमव्रणमच्युतम् । अतीन्द्रियमबीजं च जन्ममृत्युतमोनुदम् ।।"},
{"c": "12.302", "n": "11", "i": 60759, "v": "अव्यक्तस्थं परं यत्तत्पृष्टस्तेऽहं नराधिप । स एष प्रकृतिष्ठो हि तस्थुरित्यभिधीयते ।।"},
{"c": "12.302", "n": "12", "i": 60760, "v": "अचेतनश्चैष मतः प्रकृतिस्थश्च पार्थिव । एतेनाधिष्ठितश्चैव सृजते संहरत्यपि ।।"},
{"c": "12.302", "t": "जनक उवाच ।"},
{"c": "12.302", "n": "13", "i": 60761, "v": "अनादिनिधनावेतावुभावेव महामुने । अमूर्तिमन्तावचलावप्रकम्प्यौ च निर्व्रणौ ।।"},
{"c": "12.302", "n": "14", "i": 60762, "v": "अग्राह्यावृषिशार्दूल कथमेको ह्यचेतनः । चेतनावांस्तथा चैकः क्षेत्रज्ञ इति भाषितः ।।"},
{"c": "12.302", "n": "15", "i": 60763, "v": "त्वं हि विप्रेन्द्र कार्त्स्न्येन मोक्षधर्ममुपाससे । साकल्यं मोक्षधर्मस्य श्रोतुमिच्छामि तत्त्वतः ।।"},
{"c": "12.302", "n": "16", "i": 60764, "v": "अस्तित्वं केवलत्वं च विनाभावं तथैव च । तथैवोत्क्रमणस्थानं देहिनोऽपि वियुज्यतः ।।"},
{"c": "12.302", "n": "17", "i": 60765, "v": "कालेन यद्धि प्राप्नोति स्थानं तद्ब्रूहि मे द्विज । सांख्यज्ञानं च तत्त्वेन पृथग्योगं तथैव च ।।"},
{"c": "12.302", "n": "18", "i": 60766, "v": "अरिष्टानि च तत्त्वेन वक्तुमर्हसि सत्तम । विदितं सर्वमेतत्ते पाणावामलकं यथा ।।"},
{"c": "12.303", "t": "याज्ञवल्क्य उवाच ।"},
{"c": "12.303", "n": "1", "i": 60767, "v": "न शक्यो निर्गुणस्तात गुणीकर्तुं विशां पते । गुणवांश्चाप्यगुणवान्यथातत्त्वं निबोध मे ।।"},
{"c": "12.303", "n": "2", "i": 60768, "v": "गुणैर्हि गुणवानेव निर्गुणश्चागुणस्तथा । प्राहुरेवं महात्मानो मुनयस्तत्त्वदर्शिनः ।।"},
{"c": "12.303", "n": "3", "i": 60769, "v": "गुणस्वभावस्त्वव्यक्तो गुणानेवाभिवर्तते । उपयुङ्क्ते च तानेव स चैवाज्ञः स्वभावतः ।।"},
{"c": "12.303", "n": "4", "i": 60770, "v": "अव्यक्तस्तु न जानीते पुरुषो ज्ञः स्वभावतः । न मत्तः परमस्तीति नित्यमेवाभिमन्यते ।।"},
{"c": "12.303", "n": "5", "i": 60771, "v": "अनेन कारणेनैतदव्यक्तं स्यादचेतनम् । नित्यत्वादक्षरत्वाच्च क्षराणां तत्त्वतोऽन्यथा ।।"},
{"c": "12.303", "n": "6", "i": 60772, "v": "यदाज्ञानेन कुर्वीत गुणसर्गं पुनः पुनः । यदात्मानं न जानीते तदाव्यक्तमिहोच्यते ।।"},
{"c": "12.303", "n": "7", "i": 60773, "v": "कर्तृत्वाच्चापि तत्त्वानां तत्त्वधर्मी तथोच्यते । कर्तृत्वाच्चैव योनीनां योनिधर्मा तथोच्यते ।।"},
{"c": "12.303", "n": "8", "i": 60774, "v": "कर्तृत्वात्प्रकृतीनां तु तथा प्रकृतिधर्मिता । कर्तृत्वाच्चापि बीजानां बीजधर्मी तथोच्यते ।।"},
{"c": "12.303", "n": "9", "i": 60775, "v": "गुणानां प्रसवत्वाच्च तथा प्रसवधर्मवान् । कर्तृत्वात्प्रलयानां च तथा प्रलयधर्मिता ।।"},
{"c": "12.303", "n": "10", "i": 60776, "v": "बीजत्वात्प्रकृतित्वाच्च प्रलयत्वात्तथैव च । उपेक्षकत्वादन्यत्वादभिमानाच्च केवलम् ।।"},
{"c": "12.303", "n": "11", "i": 60777, "v": "मन्यन्ते यतयः शुद्धा अध्यात्मविगतज्वराः । अनित्यं नित्यमव्यक्तमेवमेतद्धि शुश्रुम ।।"},
{"c": "12.303", "n": "12", "i": 60778, "v": "अव्यक्तैकत्वमित्याहुर्नानात्वं पुरुषस्तथा । सर्वभूतदयावन्तः केवलं ज्ञानमास्थिताः ।।"},
{"c": "12.303", "n": "13", "i": 60779, "v": "अन्यः स पुरुषोऽव्यक्तस्त्वध्रुवो ध्रुवसंज्ञकः । यथा मुञ्ज इषीकायास्तथैवैतद्धि जायते ।।"},
{"c": "12.303", "n": "14", "i": 60780, "v": "अन्यं च मशकं विद्यादन्यच्चोदुम्बरं तथा । न चोदुम्बरसंयोगैर्मशकस्तत्र लिप्यते ।।"},
{"c": "12.303", "n": "15", "i": 60781, "v": "अन्य एव तथा मत्स्यस्तथान्यदुदकं स्मृतम् । न चोदकस्य स्पर्शेन मत्स्यो लिप्यति सर्वशः ।।"},
{"c": "12.303", "n": "16", "i": 60782, "v": "अन्यो ह्यग्निरुखाप्यन्या नित्यमेवमवैहि भोः । न चोपलिप्यते सोऽग्निरुखासंस्पर्शनेन वै ।।"},
{"c": "12.303", "n": "17", "i": 60783, "v": "पुष्करं त्वन्यदेवात्र तथान्यदुदकं स्मृतम् । न चोदकस्य स्पर्शेन लिप्यते तत्र पुष्करम् ।।"},
{"c": "12.303", "n": "18", "i": 60784, "v": "एतेषां सह संवासं विवासं चैव नित्यशः । यथा तथैनं पश्यन्ति न नित्यं प्राकृता जनाः ।।"},
{"c": "12.303", "n": "19", "i": 60785, "v": "ये त्वन्यथैव पश्यन्ति न सम्यक्तेषु दर्शनम् । ते व्यक्तं निरयं घोरं प्रविशन्ति पुनः पुनः ।।"},
{"c": "12.303", "n": "20", "i": 60786, "v": "सांख्यदर्शनमेतत्ते परिसंख्यातमुत्तमम् । एवं हि परिसंख्याय सांख्याः केवलतां गताः ।।"},
{"c": "12.303", "n": "21", "i": 60787, "v": "ये त्वन्ये तत्त्वकुशलास्तेषामेतन्निदर्शनम् । अतः परं प्रवक्ष्यामि योगानामपि दर्शनम् ।।"},
{"c": "12.304", "t": "याज्ञवल्क्य उवाच ।"},
{"c": "12.304", "n": "1", "i": 60788, "v": "सांख्यज्ञानं मया प्रोक्तं योगज्ञानं निबोध मे । यथाश्रुतं यथादृष्टं तत्त्वेन नृपसत्तम ।।"},
{"c": "12.304", "n": "2", "i": 60789, "v": "नास्ति सांख्यसमं ज्ञानं नास्ति योगसमं बलम् । तावुभावेकचर्यौ तु उभावनिधनौ स्मृतौ ।।"},
{"c": "12.304", "n": "3", "i": 60790, "v": "पृथक्पृथक्तु पश्यन्ति येऽल्पबुद्धिरता नराः । वयं तु राजन्पश्याम एकमेव तु निश्चयात् ।।"},
{"c": "12.304", "n": "4", "i": 60791, "v": "यदेव योगाः पश्यन्ति तत्सांख्यैरपि दृश्यते । एकं सांख्यं च योगं च यः पश्यति स तत्त्ववित् ।।"},
{"c": "12.304", "n": "5", "i": 60792, "v": "रुद्रप्रधानानपरान्विद्धि योगान्परंतप । तेनैव चाथ देहेन विचरन्ति दिशो दश ।।"},
{"c": "12.304", "n": "6", "i": 60793, "v": "यावद्धि प्रलयस्तात सूक्ष्मेणाष्टगुणेन वै । योगेन लोकान्विचरन्सुखं संन्यस्य चानघ ।।"},
{"c": "12.304", "n": "7", "i": 60794, "v": "वेदेषु चाष्टगुणितं योगमाहुर्मनीषिणः । सूक्ष्ममष्टगुणं प्राहुर्नेतरं नृपसत्तम ।।"},
{"c": "12.304", "n": "8", "i": 60795, "v": "द्विगुणं योगकृत्यं तु योगानां प्राहुरुत्तमम् । सगुणं निर्गुणं चैव यथाशास्त्रनिदर्शनम् ।।"},
{"c": "12.304", "n": "9", "i": 60796, "v": "धारणा चैव मनसः प्राणायामश्च पार्थिव । प्राणायामो हि सगुणो निर्गुणं धारणं मनः ।।"},
{"c": "12.304", "n": "10", "i": 60797, "v": "यत्र दृश्येत मुञ्चन्वै प्राणान्मैथिलसत्तम । वाताधिक्यं भवत्येव तस्माद्धि न समाचरेत् ।।"},
{"c": "12.304", "n": "11", "i": 60798, "v": "निशायाः प्रथमे यामे चोदना द्वादश स्मृताः । मध्ये सुप्त्वा परे यामे द्वादशैव तु चोदनाः ।।"},
{"c": "12.304", "n": "12", "i": 60799, "v": "तदेवमुपशान्तेन दान्तेनैकान्तशीलिना । आत्मारामेण बुद्धेन योक्तव्योऽऽत्मा न संशयः ।।"},
{"c": "12.304", "n": "13", "i": 60800, "v": "पञ्चानामिन्द्रियाणां तु दोषानाक्षिप्य पञ्चधा । शब्दं स्पर्शं तथा रूपं रसं गन्धं तथैव च ।।"},
{"c": "12.304", "n": "14", "i": 60801, "v": "प्रतिभामपवर्गं च प्रतिसंहृत्य मैथिल । इन्द्रियग्राममखिलं मनस्यभिनिवेश्य ह ।।"},
{"c": "12.304", "n": "15", "i": 60802, "v": "मनस्तथैवाहंकारे प्रतिष्ठाप्य नराधिप । अहंकारं तथा बुद्धौ बुद्धिं च प्रकृतावपि ।।"},
{"c": "12.304", "n": "16", "i": 60803, "v": "एवं हि परिसंख्याय ततो ध्यायेत केवलम् । विरजस्कमलं नित्यमनन्तं शुद्धमव्रणम् ।।"},
{"c": "12.304", "n": "17", "i": 60804, "v": "तस्थुषं पुरुषं सत्त्वमभेद्यमजरामरम् । शाश्वतं चाव्ययं चैव ईशानं ब्रह्म चाव्ययम् ।।"},
{"c": "12.304", "n": "18", "i": 60805, "v": "युक्तस्य तु महाराज लक्षणान्युपधारयेत् । लक्षणं तु प्रसादस्य यथा तृप्तः सुखं स्वपेत् ।।"},
{"c": "12.304", "n": "19", "i": 60806, "v": "निवाते तु यथा दीपो ज्वलेत्स्नेहसमन्वितः । निश्चलोर्ध्वशिखस्तद्वद्युक्तमाहुर्मनीषिणः ।।"},
{"c": "12.304", "n": "20", "i": 60807, "v": "पाषाण इव मेघोत्थैर्यथा बिन्दुभिराहतः । नालं चालयितुं शक्यस्तथा युक्तस्य लक्षणम् ।।"},
{"c": "12.304", "n": "21", "i": 60808, "v": "शङ्खदुन्दुभिनिर्घोषैर्विविधैर्गीतवादितैः । क्रियमाणैर्न कम्पेत युक्तस्यैतन्निदर्शनम् ।।"},
{"c": "12.304", "n": "22", "i": 60809, "v": "तैलपात्रं यथा पूर्णं कराभ्यां गृह्य पूरुषः । सोपानमारुहेद्भीतस्तर्ज्यमानोऽसिपाणिभिः ।।"},
{"c": "12.304", "n": "23", "i": 60810, "v": "संयतात्मा भयात्तेषां न पात्राद्बिन्दुमुत्सृजेत् । तथैवोत्तरमाणस्य एकाग्रमनसस्तथा ।।"},
{"c": "12.304", "n": "24", "i": 60811, "v": "स्थिरत्वादिन्द्रियाणां तु निश्चलत्वात्तथैव च । एवं युक्तस्य तु मुनेर्लक्षणान्युपधारयेत् ।।"},
{"c": "12.304", "n": "25", "i": 60812, "v": "स युक्तः पश्यति ब्रह्म यत्तत्परममव्ययम् । महतस्तमसो मध्ये स्थितं ज्वलनसंनिभम् ।।"},
{"c": "12.304", "n": "26", "i": 60813, "v": "एतेन केवलं याति त्यक्त्वा देहमसाक्षिकम् । कालेन महता राजञ्श्रुतिरेषा सनातनी ।।"},
{"c": "12.304", "n": "27", "i": 60814, "v": "एतद्धि योगं योगानां किमन्यद्योगलक्षणम् । विज्ञाय तद्धि मन्यन्ते कृतकृत्या मनीषिणः ।।"},
{"c": "12.305", "t": "याज्ञवल्क्य उवाच ।"},
{"c": "12.305", "n": "1", "i": 60815, "v": "तथैवोत्क्रममाणं तु शृणुष्वावहितो नृप । पद्भ्यामुत्क्रममाणस्य वैष्णवं स्थानमुच्यते ।।"},
{"c": "12.305", "n": "2", "i": 60816, "v": "जङ्घाभ्यां तु वसून्देवानाप्नुयादिति नः श्रुतम् । जानुभ्यां च महाभागान्देवान्साध्यानवाप्नुयात् ।।"},
{"c": "12.305", "n": "3", "i": 60817, "v": "पायुनोत्क्रममाणस्तु मैत्रं स्थानमवाप्नुयात् । पृथिवीं जघनेनाथ ऊरुभ्यां तु प्रजापतिम् ।।"},
{"c": "12.305", "n": "4", "i": 60818, "v": "पार्श्वाभ्यां मरुतो देवान्नासाभ्यामिन्दुमेव च । बाहुभ्यामिन्द्रमित्याहुरुरसा रुद्रमेव च ।।"},
{"c": "12.305", "n": "5", "i": 60819, "v": "ग्रीवायास्तमृषिश्रेष्ठं नरमाप्नोत्यनुत्तमम् । विश्वेदेवान्मुखेनाथ दिशः श्रोत्रेण चाप्नुयात् ।।"},
{"c": "12.305", "n": "6", "i": 60820, "v": "घ्राणेन गन्धवहनं नेत्राभ्यां सूर्यमेव च । भ्रूभ्यां चैवाश्विनौ देवौ ललाटेन पितॄनथ ।।"},
{"c": "12.305", "n": "7", "i": 60821, "v": "ब्रह्माणमाप्नोति विभुं मूर्ध्ना देवाग्रजं तथा । एतान्युत्क्रमणस्थानान्युक्तानि मिथिलेश्वर ।।"},
{"c": "12.305", "n": "8", "i": 60822, "v": "अरिष्टानि तु वक्ष्यामि विहितानि मनीषिभिः । संवत्सरवियोगस्य संभवेयुः शरीरिणः ।।"},
{"c": "12.305", "n": "9", "i": 60823, "v": "योऽरुन्धतीं न पश्येत दृष्टपूर्वां कदाचन । तथैव ध्रुवमित्याहुः पूर्णेन्दुं दीपमेव च । खण्डाभासं दक्षिणतस्तेऽपि संवत्सरायुषः ।।"},
{"c": "12.305", "n": "10", "i": 60824, "v": "परचक्षुषि चात्मानं ये न पश्यन्ति पार्थिव । आत्मच्छायाकृतीभूतं तेऽपि संवत्सरायुषः ।।"},
{"c": "12.305", "n": "11", "i": 60825, "v": "अतिद्युतिरतिप्रज्ञा अप्रज्ञा चाद्युतिस्तथा । प्रकृतेर्विक्रियापत्तिः षण्मासान्मृत्युलक्षणम् ।।"},
{"c": "12.305", "n": "12", "i": 60826, "v": "दैवतान्यवजानाति ब्राह्मणैश्च विरुध्यते । कृष्णश्यावच्छविच्छायः षण्मासान्मृत्युलक्षणम् ।।"},
{"c": "12.305", "n": "13", "i": 60827, "v": "शीर्णनाभि यथा चक्रं छिद्रं सोमं प्रपश्यति । तथैव च सहस्रांशुं सप्तरात्रेण मृत्युभाक् ।।"},
{"c": "12.305", "n": "14", "i": 60828, "v": "शवगन्धमुपाघ्राति सुरभिं प्राप्य यो नरः । देवतायतनस्थस्तु षड्रात्रेण स मृत्युभाक् ।।"},
{"c": "12.305", "n": "15", "i": 60829, "v": "कर्णनासावनमनं दन्तदृष्टिविरागिता । संज्ञालोपो निरूष्मत्वं सद्योमृत्युनिदर्शनम् ।।"},
{"c": "12.305", "n": "16", "i": 60830, "v": "अकस्माच्च स्रवेद्यस्य वाममक्षि नराधिप । मूर्धतश्चोत्पतेद्धूमः सद्योमृत्युनिदर्शनम् ।।"},
{"c": "12.305", "n": "17", "i": 60831, "v": "एतावन्ति त्वरिष्टानि विदित्वा मानवोऽऽत्मवान् । निशि चाहनि चात्मानं योजयेत्परमात्मनि ।।"},
{"c": "12.305", "n": "18", "i": 60832, "v": "प्रतीक्षमाणस्तत्कालं यत्कालं प्रति तद्भवेत् । अथास्य नेष्टं मरणं स्थातुमिच्छेदिमां क्रियाम् ।।"},
{"c": "12.305", "n": "19", "i": 60833, "v": "सर्वगन्धान्रसांश्चैव धारयेत समाहितः । तथा हि मृत्युं जयति तत्परेणान्तरात्मना ।।"},
{"c": "12.305", "n": "20", "i": 60834, "v": "ससांख्यधारणं चैव विदित्वा मनुजर्षभ । जयेच्च मृत्युं योगेन तत्परेणान्तरात्मना ।।"},
{"c": "12.305", "n": "21", "i": 60835, "v": "गच्छेत्प्राप्याक्षयं कृत्स्नमजन्म शिवमव्ययम् । शाश्वतं स्थानमचलं दुष्प्रापमकृतात्मभिः ।।"},
{"c": "12.306", "t": "याज्ञवल्क्य उवाच ।"},
{"c": "12.306", "n": "1", "i": 60836, "v": "अव्यक्तस्थं परं यत्तत्पृष्टस्तेऽहं नराधिप । परं गुह्यमिमं प्रश्नं शृणुष्वावहितो नृप ।।"},
{"c": "12.306", "n": "2", "i": 60837, "v": "यथार्षेणेह विधिना चरतावमतेन ह । मयादित्यादवाप्तानि यजूंषि मिथिलाधिप ।।"},
{"c": "12.306", "n": "3", "i": 60838, "v": "महता तपसा देवस्तपिष्ठः सेवितो मया । प्रीतेन चाहं विभुना सूर्येणोक्तस्तदानघ ।।"},
{"c": "12.306", "n": "4", "i": 60839, "v": "वरं वृणीष्व विप्रर्षे यदिष्टं ते सुदुर्लभम् । तत्ते दास्यामि प्रीतात्मा मत्प्रसादो हि दुर्लभः ।।"},
{"c": "12.306", "n": "5", "i": 60840, "v": "ततः प्रणम्य शिरसा मयोक्तस्तपतां वरः । यजूंषि नोपयुक्तानि क्षिप्रमिच्छामि वेदितुम् ।।"},
{"c": "12.306", "n": "6", "i": 60841, "v": "ततो मां भगवानाह वितरिष्यामि ते द्विज । सरस्वतीह वाग्भूता शरीरं ते प्रवेक्ष्यति ।।"},
{"c": "12.306", "n": "7", "i": 60842, "v": "ततो मामाह भगवानास्यं स्वं विवृतं कुरु । विवृतं च ततो मेऽऽस्यं प्रविष्टा च सरस्वती ।।"},
{"c": "12.306", "n": "8", "i": 60843, "v": "ततो विदह्यमानोऽहं प्रविष्टोऽम्भस्तदानघ । अविज्ञानादमर्षाच्च भास्करस्य महात्मनः ।।"},
{"c": "12.306", "n": "9", "i": 60844, "v": "ततो विदह्यमानं मामुवाच भगवान्रविः । मुहूर्तं सह्यतां दाहस्ततः शीतीभविष्यसि ।।"},
{"c": "12.306", "n": "10", "i": 60845, "v": "शीतीभूतं च मां दृष्ट्वा भगवानाह भास्करः । प्रतिष्ठास्यति ते वेदः सोत्तरः सखिलो द्विज ।।"},
{"c": "12.306", "n": "11", "i": 60846, "v": "कृत्स्नं शतपथं चैव प्रणेष्यसि द्विजर्षभ । तस्यान्ते चापुनर्भावे बुद्धिस्तव भविष्यति ।।"},
{"c": "12.306", "n": "12", "i": 60847, "v": "प्राप्स्यसे च यदिष्टं तत्सांख्ययोगेप्सितं पदम् । एतावदुक्त्वा भगवानस्तमेवाभ्यवर्तत ।।"},
{"c": "12.306", "n": "13", "i": 60848, "v": "ततोऽनुव्याहृतं श्रुत्वा गते देवे विभावसौ । गृहमागत्य संहृष्टोऽचिन्तयं वै सरस्वतीम् ।।"},
{"c": "12.306", "n": "14", "i": 60849, "v": "ततः प्रवृत्तातिशुभा स्वरव्यञ्जनभूषिता । ओंकारमादितः कृत्वा मम देवी सरस्वती ।।"},
{"c": "12.306", "n": "15", "i": 60850, "v": "ततोऽहमर्घ्यं विधिवत्सरस्वत्यै न्यवेदयम् । तपतां च वरिष्ठाय निषण्णस्तत्परायणः ।।"},
{"c": "12.306", "n": "16", "i": 60851, "v": "ततः शतपथं कृत्स्नं सरहस्यं ससंग्रहम् । चक्रे सपरिशेषं च हर्षेण परमेण ह ।।"},
{"c": "12.306", "n": "17", "i": 60852, "v": "कृत्वा चाध्ययनं तेषां शिष्याणां शतमुत्तमम् । विप्रियार्थं सशिष्यस्य मातुलस्य महात्मनः ।।"},
{"c": "12.306", "n": "18", "i": 60853, "v": "ततः सशिष्येण मया सूर्येणेव गभस्तिभिः । व्याप्तो यज्ञो महाराज पितुस्तव महात्मनः ।।"},
{"c": "12.306", "n": "19", "i": 60854, "v": "मिषतो देवलस्यापि ततोऽर्धं हृतवानहम् । स्ववेददक्षिणायाथ विमर्दे मातुलेन ह ।।"},
{"c": "12.306", "n": "20", "i": 60855, "v": "सुमन्तुनाथ पैलेन तथा जैमिनिना च वै । पित्रा ते मुनिभिश्चैव ततोऽहमनुमानितः ।।"},
{"c": "12.306", "n": "21", "i": 60856, "v": "दश पञ्च च प्राप्तानि यजूंष्यर्कान्मयानघ । तथैव लोमहर्षाच्च पुराणमवधारितम् ।।"},
{"c": "12.306", "n": "22", "i": 60857, "v": "बीजमेतत्पुरस्कृत्य देवीं चैव सरस्वतीम् । सूर्यस्य चानुभावेन प्रवृत्तोऽहं नराधिप ।।"},
{"c": "12.306", "n": "23", "i": 60858, "v": "कर्तुं शतपथं वेदमपूर्वं कारितं च मे । यथाभिलषितं मार्गं तथा तच्चोपपादितम् ।।"},
{"c": "12.306", "n": "24", "i": 60859, "v": "शिष्याणामखिलं कृत्स्नमनुज्ञातं ससंग्रहम् । सर्वे च शिष्याः शुचयो गताः परमहर्षिताः ।।"},
{"c": "12.306", "n": "25", "i": 60860, "v": "शाखाः पञ्चदशेमास्तु विद्या भास्करदर्शिताः । प्रतिष्ठाप्य यथाकामं वेद्यं तदनुचिन्तयम् ।।"},
{"c": "12.306", "n": "26", "i": 60861, "v": "किमत्र ब्रह्मण्यमृतं किं च वेद्यमनुत्तमम् । चिन्तये तत्र चागत्य गन्धर्वो मामपृच्छत ।।"},
{"c": "12.306", "n": "27", "i": 60862, "v": "विश्वावसुस्ततो राजन्वेदान्तज्ञानकोविदः । चतुर्विंशतिकान्प्रश्नान्पृष्ट्वा वेदस्य पार्थिव । पञ्चविंशतिमं प्रश्नं पप्रच्छान्वीक्षिकीं तथा ।।"},
{"c": "12.306", "n": "28", "i": 60863, "v": "विश्वाविश्वं तथाश्वाश्वं मित्रं वरुणमेव च । ज्ञानं ज्ञेयं तथाज्ञो ज्ञः कस्तपा अतपास्तथा । सूर्यादः सूर्य इति च विद्याविद्ये तथैव च ।।"},
{"c": "12.306", "n": "29", "i": 60864, "v": "वेद्यावेद्यं तथा राजन्नचलं चलमेव च । अपूर्वमक्षयं क्षय्यमेतत्प्रश्नमनुत्तमम् ।।"},
{"c": "12.306", "n": "30", "i": 60865, "v": "अथोक्तश्च मया राजन्राजा गन्धर्वसत्तमः । पृष्टवाननुपूर्वेण प्रश्नमुत्तममर्थवत् ।।"},
{"c": "12.306", "n": "31", "i": 60866, "v": "मुहूर्तं मृष्यतां तावद्यावदेनं विचिन्तये । बाढमित्येव कृत्वा स तूष्णीं गन्धर्व आस्थितः ।।"},
{"c": "12.306", "n": "32", "i": 60867, "v": "ततोऽन्वचिन्तयमहं भूयो देवीं सरस्वतीम् । मनसा स च मे प्रश्नो दध्नो घृतमिवोद्धृतम् ।।"},
{"c": "12.306", "n": "33", "i": 60868, "v": "तत्रोपनिषदं चैव परिशेषं च पार्थिव । मथ्नामि मनसा तात दृष्ट्वा चान्वीक्षिकीं पराम् ।।"},
{"c": "12.306", "n": "34", "i": 60869, "v": "चतुर्थी राजशार्दूल विद्यैषा सांपरायिकी । उदीरिता मया तुभ्यं पञ्चविंशेऽधि धिष्ठिता ।।"},
{"c": "12.306", "n": "35", "i": 60870, "v": "अथोक्तस्तु मया राजन्राजा विश्वावसुस्तदा । श्रूयतां यद्भवानस्मान्प्रश्नं संपृष्टवानिह ।।"},
{"c": "12.306", "n": "36", "i": 60871, "v": "विश्वाविश्वेति यदिदं गन्धर्वेन्द्रानुपृच्छसि । विश्वाव्यक्तं परं विद्याद्भूतभव्यभयंकरम् ।।"},
{"c": "12.306", "n": "37", "i": 60872, "v": "त्रिगुणं गुणकर्तृत्वादविश्वो निष्कलस्तथा । अश्वस्तथैव मिथुनमेवमेवानुदृश्यते ।।"},
{"c": "12.306", "n": "38", "i": 60873, "v": "अव्यक्तं प्रकृतिं प्राहुः पुरुषेति च निर्गुणम् । तथैव मित्रं पुरुषं वरुणं प्रकृतिं तथा ।।"},
{"c": "12.306", "n": "39", "i": 60874, "v": "ज्ञानं तु प्रकृतिं प्राहुर्ज्ञेयं निष्कलमेव च । अज्ञश्च ज्ञश्च पुरुषस्तस्मान्निष्कल उच्यते ।।"},
{"c": "12.306", "n": "40", "i": 60875, "v": "कस्तपा अतपाः प्रोक्तः कोऽसौ पुरुष उच्यते । तपाः प्रकृतिरित्याहुरतपा निष्कलः स्मृतः ।।"},
{"c": "12.306", "n": "41", "i": 60876, "v": "तथैवावेद्यमव्यक्तं वेद्यः पुरुष उच्यते । चलाचलमिति प्रोक्तं त्वया तदपि मे शृणु ।।"},
{"c": "12.306", "n": "42", "i": 60877, "v": "चलां तु प्रकृतिं प्राहुः कारणं क्षेपसर्गयोः । अक्षेपसर्गयोःकर्ता निश्चलः पुरुषः स्मृतः ।।"},
{"c": "12.306", "n": "43", "i": 60878, "v": "अजावुभावप्रजौ च अक्षयौ चाप्युभावपि । अजौ नित्यावुभौ प्राहुरध्यात्मगतिनिश्चयाः ।।"},
{"c": "12.306", "n": "44", "i": 60879, "v": "अक्षयत्वात्प्रजनने अजमत्राहुरव्ययम् । अक्षयं पुरुषं प्राहुः क्षयो ह्यस्य न विद्यते ।।"},
{"c": "12.306", "n": "45", "i": 60880, "v": "गुणक्षयत्वात्प्रकृतिः कर्तृत्वादक्षयं बुधाः । एषा तेऽऽन्वीक्षिकी विद्या चतुर्थी सांपरायिकी ।।"},
{"c": "12.306", "n": "46", "i": 60881, "v": "विद्योपेतं धनं कृत्वा कर्मणा नित्यकर्मणि । एकान्तदर्शना वेदाः सर्वे विश्वावसो स्मृताः ।।"},
{"c": "12.306", "n": "47", "i": 60882, "v": "जायन्ते च म्रियन्ते च यस्मिन्नेते यतश्च्युताः । वेदार्थं ये न जानन्ति वेद्यं गन्धर्वसत्तम ।।"},
{"c": "12.306", "n": "48", "i": 60883, "v": "साङ्गोपाङ्गानपि यदि पञ्च वेदानधीयते । वेदवेद्यं न जानीते वेदभारवहो हि सः ।।"},
{"c": "12.306", "n": "49", "i": 60884, "v": "यो घृतार्थी खरीक्षीरं मथेद्गन्धर्वसत्तम । विष्ठां तत्रानुपश्येत न मण्डं नापि वा घृतम् ।।"},
{"c": "12.306", "n": "50", "i": 60885, "v": "तथा वेद्यमवेद्यं च वेदविद्यो न विन्दति । स केवलं मूढमतिर्ज्ञानभारवहः स्मृतः ।।"},
{"c": "12.306", "n": "51", "i": 60886, "v": "द्रष्टव्यौ नित्यमेवैतौ तत्परेणान्तरात्मना । यथास्य जन्मनिधने न भवेतां पुनः पुनः ।।"},
{"c": "12.306", "n": "52", "i": 60887, "v": "अजस्रं जन्मनिधनं चिन्तयित्वा त्रयीमिमाम् । परित्यज्य क्षयमिह अक्षयं धर्ममास्थितः ।।"},
{"c": "12.306", "n": "53", "i": 60888, "v": "यदा तु पश्यतेऽत्यन्तमहन्यहनि काश्यप । तदा स केवलीभूतः षड्विंशमनुपश्यति ।।"},
{"c": "12.306", "n": "54", "i": 60889, "v": "अन्यश्च शश्वदव्यक्तस्तथान्यः पञ्चविंशकः । तस्य द्वावनुपश्येत तमेकमिति साधवः ।।"},
{"c": "12.306", "n": "55", "i": 60890, "v": "तेनैतन्नाभिजानन्ति पञ्चविंशकमच्युतम् । जन्ममृत्युभयाद्योगाः सांख्याश्च परमैषिणः ।।"},
{"c": "12.306", "t": "विश्वावसुरुवाच ।"},
{"c": "12.306", "n": "56", "i": 60891, "v": "पञ्चविंशं यदेतत्ते प्रोक्तं ब्राह्मणसत्तम । तथा तन्न तथा वेति तद्भवान्वक्तुमर्हति ।।"},
{"c": "12.306", "n": "57", "i": 60892, "v": "जैगीषव्यस्यासितस्य देवलस्य च मे श्रुतम् । पराशरस्य विप्रर्षेर्वार्षगण्यस्य धीमतः ।।"},
{"c": "12.306", "n": "58", "i": 60893, "v": "भिक्षोः पञ्चशिखस्याथ कपिलस्य शुकस्य च । गौतमस्यार्ष्टिषेणस्य गर्गस्य च महात्मनः ।।"},
{"c": "12.306", "n": "59", "i": 60894, "v": "नारदस्यासुरेश्चैव पुलस्त्यस्य च धीमतः । सनत्कुमारस्य ततः शुक्रस्य च महात्मनः ।।"},
{"c": "12.306", "n": "60", "i": 60895, "v": "कश्यपस्य पितुश्चैव पूर्वमेव मया श्रुतम् । तदनन्तरं च रुद्रस्य विश्वरूपस्य धीमतः ।।"},
{"c": "12.306", "n": "61", "i": 60896, "v": "दैवतेभ्यः पितृभ्यश्च दैत्येभ्यश्च ततस्ततः । प्राप्तमेतन्मया कृत्स्नं वेद्यं नित्यं वदन्त्युत ।।"},
{"c": "12.306", "n": "62", "i": 60897, "v": "तस्मात्तद्वै भवद्बुद्ध्या श्रोतुमिच्छामि ब्राह्मण । भवान्प्रबर्हः शास्त्राणां प्रगल्भश्चातिबुद्धिमान् ।।"},
{"c": "12.306", "n": "63", "i": 60898, "v": "न तवाविदितं किंचिद्भवाञ्श्रुतिनिधिः स्मृतः । कथ्यते देवलोके च पितृलोके च ब्राह्मण ।।"},
{"c": "12.306", "n": "64", "i": 60899, "v": "ब्रह्मलोकगताश्चैव कथयन्ति महर्षयः । पतिश्च तपतां शश्वदादित्यस्तव भाषते ।।"},
{"c": "12.306", "n": "65", "i": 60900, "v": "सांख्यज्ञानं त्वया ब्रह्मन्नवाप्तं कृत्स्नमेव च । तथैव योगज्ञानं च याज्ञवल्क्य विशेषतः ।।"},
{"c": "12.306", "n": "66", "i": 60901, "v": "निःसंदिग्धं प्रबुद्धस्त्वं बुध्यमानश्चराचरम् । श्रोतुमिच्छामि तज्ज्ञानं घृतं मण्डमयं यथा ।।"},
{"c": "12.306", "t": "याज्ञवल्क्य उवाच ।"},
{"c": "12.306", "n": "67", "i": 60902, "v": "कृत्स्नधारिणमेव त्वां मन्ये गन्धर्वसत्तम । जिज्ञाससि च मां राजंस्तन्निबोध यथाश्रुतम् ।।"},
{"c": "12.306", "n": "68", "i": 60903, "v": "अबुध्यमानां प्रकृतिं बुध्यते पञ्चविंशकः । न तु बुध्यति गन्धर्व प्रकृतिः पञ्चविंशकम् ।।"},
{"c": "12.306", "n": "69", "i": 60904, "v": "अनेनाप्रतिबोधेन प्रधानं प्रवदन्ति तम् । सांख्ययोगाश्च तत्त्वज्ञा यथाश्रुतिनिदर्शनात् ।।"},
{"c": "12.306", "n": "70", "i": 60905, "v": "पश्यंस्तथैवापश्यंश्च पश्यत्यन्यस्तथानघ । षड्विंशः पञ्चविंशं च चतुर्विंशं च पश्यति । न तु पश्यति पश्यंस्तु यश्चैनमनुपश्यति ।।"},
{"c": "12.306", "n": "71", "i": 60906, "v": "पञ्चविंशोऽभिमन्येत नान्योऽस्ति परमो मम । न चतुर्विंशकोऽग्राह्यो मनुजैर्ज्ञानदर्शिभिः ।।"},
{"c": "12.306", "n": "72", "i": 60907, "v": "मत्स्येवोदकमन्वेति प्रवर्तति प्रवर्तनात् । यथैव बुध्यते मत्स्यस्तथैषोऽप्यनुबुध्यते । सस्नेहः सहवासाच्च साभिमानश्च नित्यशः ।।"},
{"c": "12.306", "n": "73", "i": 60908, "v": "स निमज्जति कालस्य यदैकत्वं न बुध्यते । उन्मज्जति हि कालस्य ममत्वेनाभिसंवृतः ।।"},
{"c": "12.306", "n": "74", "i": 60909, "v": "यदा तु मन्यतेऽन्योऽहमन्य एष इति द्विजः । तदा स केवलीभूतः षड्विंशमनुपश्यति ।।"},
{"c": "12.306", "n": "75", "i": 60910, "v": "अन्यश्च राजन्नवरस्तथान्यः पञ्चविंशकः । तत्स्थत्वादनुपश्यन्ति एक एवेति साधवः ।।"},
{"c": "12.306", "n": "76", "i": 60911, "v": "तेनैतन्नाभिनन्दन्ति पञ्चविंशकमच्युतम् । जन्ममृत्युभयाद्भीता योगाः सांख्याश्च काश्यप । षड्विंशमनुपश्यन्ति शुचयस्तत्परायणाः ।।"},
{"c": "12.306", "n": "77", "i": 60912, "v": "यदा स केवलीभूतः षड्विंशमनुपश्यति । तदा स सर्वविद्विद्वान्न पुनर्जन्म विन्दति ।।"},
{"c": "12.306", "n": "78", "i": 60913, "v": "एवमप्रतिबुद्धश्च बुध्यमानश्च तेऽनघ । बुद्धश्चोक्तो यथातत्त्वं मया श्रुतिनिदर्शनात् ।।"},
{"c": "12.306", "n": "79", "i": 60914, "v": "पश्यापश्यं योऽनुपश्येत्क्षेमं तत्त्वं च काश्यप । केवलाकेवलं चाद्यं पञ्चविंशात्परं च यत् ।।"},
{"c": "12.306", "t": "विश्वावसुरुवाच ।"},
{"c": "12.306", "n": "80", "i": 60915, "v": "तथ्यं शुभं चैतदुक्तं त्वया भोः; सम्यक्क्षेम्यं देवताद्यं यथावत् । स्वस्त्यक्षयं भवतश्चास्तु नित्यं; बुद्ध्या सदा बुद्धियुक्तं नमस्ते ।।"},
{"c": "12.306", "t": "याज्ञवल्क्य उवाच ।"},
{"c": "12.306", "n": "81", "i": 60916, "v": "एवमुक्त्वा संप्रयातो दिवं स; विभ्राजन्वै श्रीमता दर्शनेन । तुष्टश्च तुष्ट्या परयाभिनन्द्य; प्रदक्षिणं मम कृत्वा महात्मा ।।"},
{"c": "12.306", "n": "82", "i": 60917, "v": "ब्रह्मादीनां खेचराणां क्षितौ च; ये चाधस्तात्संवसन्ते नरेन्द्र । तत्रैव तद्दर्शनं दर्शयन्वै; सम्यक्क्षेम्यं ये पथं संश्रिता वै ।।"},
{"c": "12.306", "n": "83", "i": 60918, "v": "सांख्याः सर्वे सांख्यधर्मे रताश्च; तद्वद्योगा योगधर्मे रताश्च । ये चाप्यन्ये मोक्षकामा मनुष्या;स्तेषामेतद्दर्शनं ज्ञानदृष्टम् ।।"},
{"c": "12.306", "n": "84", "i": 60919, "v": "ज्ञानान्मोक्षो जायते पूरुषाणां; नास्त्यज्ञानादेवमाहुर्नरेन्द्र । तस्माज्ज्ञानं तत्त्वतोऽन्वेषितव्यं; येनात्मानं मोक्षयेज्जन्ममृत्योः ।।"},
{"c": "12.306", "n": "85", "i": 60920, "v": "प्राप्य ज्ञानं ब्राह्मणात्क्षत्रियाद्वा; वैश्याच्छूद्रादपि नीचादभीक्ष्णम् । श्रद्धातव्यं श्रद्दधानेन नित्यं; न श्रद्धिनं जन्ममृत्यू विशेताम् ।।"},
{"c": "12.306", "n": "86", "i": 60921, "v": "सर्वे वर्णा ब्राह्मणा ब्रह्मजाश्च; सर्वे नित्यं व्याहरन्ते च ब्रह्म । तत्त्वं शास्त्रं ब्रह्मबुद्ध्या ब्रवीमि; सर्वं विश्वं ब्रह्म चैतत्समस्तम् ।।"},
{"c": "12.306", "n": "87", "i": 60922, "v": "ब्रह्मास्यतो ब्राह्मणाः संप्रसूता; बाहुभ्यां वै क्षत्रियाः संप्रसूताः । नाभ्यां वैश्याः पादतश्चापि शूद्राः; सर्वे वर्णा नान्यथा वेदितव्याः ।।"},
{"c": "12.306", "n": "88", "i": 60923, "v": "अज्ञानतः कर्मयोनिं भजन्ते; तां तां राजंस्ते यथा यान्त्यभावम् । तथा वर्णा ज्ञानहीनाः पतन्ते; घोरादज्ञानात्प्राकृतं योनिजालम् ।।"},
{"c": "12.306", "n": "89", "i": 60924, "v": "तस्माज्ज्ञानं सर्वतो मार्गितव्यं; सर्वत्रस्थं चैतदुक्तं मया ते । तस्थौ ब्रह्मा तस्थिवांश्चापरो य;स्तस्मै नित्यं मोक्षमाहुर्द्विजेन्द्राः ।।"},
{"c": "12.306", "n": "90", "i": 60925, "v": "यत्ते पृष्टं तन्मया चोपदिष्टं; याथातथ्यं तद्विशोको भवस्व । राजन्गच्छस्वैतदर्थस्य पारं; सम्यक्प्रोक्तं स्वस्ति तेऽस्त्वत्र नित्यम् ।।"},
{"c": "12.306", "t": "भीष्म उवाच ।"},
{"c": "12.306", "n": "91", "i": 60926, "v": "स एवमनुशास्तस्तु याज्ञवल्क्येन धीमता । प्रीतिमानभवद्राजा मिथिलाधिपतिस्तदा ।।"},
{"c": "12.306", "n": "92", "i": 60927, "v": "गते मुनिवरे तस्मिन्कृते चापि प्रदक्षिणे । दैवरातिर्नरपतिरासीनस्तत्र मोक्षवित् ।।"},
{"c": "12.306", "n": "93", "i": 60928, "v": "गोकोटिं स्पर्शयामास हिरण्यस्य तथैव च । रत्नाञ्जलिमथैकं च ब्राह्मणेभ्यो ददौ तदा ।।"},
{"c": "12.306", "n": "94", "i": 60929, "v": "विदेहराज्यं च तथा प्रतिष्ठाप्य सुतस्य वै । यतिधर्ममुपासंश्चाप्यवसन्मिथिलाधिपः ।।"},
{"c": "12.306", "n": "95", "i": 60930, "v": "सांख्यज्ञानमधीयानो योगशास्त्रं च कृत्स्नशः । धर्माधर्मौ च राजेन्द्र प्राकृतं परिगर्हयन् ।।"},
{"c": "12.306", "n": "96", "i": 60931, "v": "अनन्तमिति कृत्वा स नित्यं केवलमेव च । धर्माधर्मौ पुण्यपापे सत्यासत्ये तथैव च ।।"},
{"c": "12.306", "n": "97", "i": 60932, "v": "जन्ममृत्यू च राजेन्द्र प्राकृतं तदचिन्तयत् । ब्रह्माव्यक्तस्य कर्मेदमिति नित्यं नराधिप ।।"},
{"c": "12.306", "n": "98", "i": 60933, "v": "पश्यन्ति योगाः सांख्याश्च स्वशास्त्रकृतलक्षणाः । इष्टानिष्टवियुक्तं हि तस्थौ ब्रह्म परात्परम् । नित्यं तमाहुर्विद्वांसः शुचिस्तस्माच्छुचिर्भव ।।"},
{"c": "12.306", "n": "99", "i": 60934, "v": "दीयते यच्च लभते दत्तं यच्चानुमन्यते । ददाति च नरश्रेष्ठ प्रतिगृह्णाति यच्च ह । ददात्यव्यक्तमेवैतत्प्रतिगृह्णाति तच्च वै ।।"},
{"c": "12.306", "n": "100", "i": 60935, "v": "आत्मा ह्येवात्मनो ह्येकः कोऽन्यस्त्वत्तोऽधिको भवेत् । एवं मन्यस्व सततमन्यथा मा विचिन्तय ।।"},
{"c": "12.306", "n": "101", "i": 60936, "v": "यस्याव्यक्तं न विदितं सगुणं निर्गुणं पुनः । तेन तीर्थानि यज्ञाश्च सेवितव्याविपश्चिता ।।"},
{"c": "12.306", "n": "102", "i": 60937, "v": "न स्वाध्यायैस्तपोभिर्वा यज्ञैर्वा कुरुनन्दन । लभतेऽव्यक्तसंस्थानं ज्ञात्वाव्यक्तं महीपते ।।"},
{"c": "12.306", "n": "103", "i": 60938, "v": "तथैव महतः स्थानमाहंकारिकमेव च । अहंकारात्परं चापि स्थानानि समवाप्नुयात् ।।"},
{"c": "12.306", "n": "104", "i": 60939, "v": "ये त्वव्यक्तात्परं नित्यं जानते शास्त्रतत्पराः । जन्ममृत्युवियुक्तं च वियुक्तं सदसच्च यत् ।।"},
{"c": "12.306", "n": "105", "i": 60940, "v": "एतन्मयाप्तं जनकात्पुरस्ता;त्तेनापि चाप्तं नृप याज्ञवल्क्यात् । ज्ञानं विशिष्टं न तथा हि यज्ञा; ज्ञानेन दुर्गं तरते न यज्ञैः ।।"},
{"c": "12.306", "n": "106", "i": 60941, "v": "दुर्गं जन्म निधनं चापि राज;न्न भूतिकं ज्ञानविदो वदन्ति । यज्ञैस्तपोभिर्नियमैर्व्रतैश्च; दिवं समासाद्य पतन्ति भूमौ ।।"},
{"c": "12.306", "n": "107", "i": 60942, "v": "तस्मादुपासस्व परं महच्छुचि; शिवं विमोक्षं विमलं पवित्रम् । क्षेत्रज्ञवित्पार्थिव ज्ञानयज्ञ;मुपास्य वै तत्त्वमृषिर्भविष्यसि ।।"},
{"c": "12.306", "n": "108", "i": 60943, "v": "उपनिषदमुपाकरोत्तदा वै; जनकनृपस्य पुरा हि याज्ञवल्क्यः । यदुपगणितशाश्वताव्ययं त;च्छुभममृतत्वमशोकमृच्छतीति ।।"},
{"c": "12.307", "t": "युधिष्ठिर उवाच ।"},
{"c": "12.307", "n": "1", "i": 60944, "v": "ऐश्वर्यं वा महत्प्राप्य धनं वा भरतर्षभ । दीर्घमायुरवाप्याथ कथं मृत्युमतिक्रमेत् ।।"},
{"c": "12.307", "n": "2", "i": 60945, "v": "तपसा वा सुमहता कर्मणा वा श्रुतेन वा । रसायनप्रयोगैर्वा कैर्नोपैति जरान्तकौ ।।"},
{"c": "12.307", "t": "भीष्म उवाच ।"},
{"c": "12.307", "n": "3", "i": 60946, "v": "अत्राप्युदाहरन्तीममितिहासं पुरातनम् । भिक्षोः पञ्चशिखस्येह संवादं जनकस्य च ।।"},
{"c": "12.307", "n": "4", "i": 60947, "v": "वैदेहो जनको राजा महर्षिं वेदवित्तमम् । पर्यपृच्छत्पञ्चशिखं छिन्नधर्मार्थसंशयम् ।।"},
{"c": "12.307", "n": "5", "i": 60948, "v": "केन वृत्तेन भगवन्नतिक्रामेज्जरान्तकौ । तपसा वाथ बुद्ध्या वा कर्मणा वा श्रुतेन वा ।।"},
{"c": "12.307", "n": "6", "i": 60949, "v": "एवमुक्तः स वैदेहं प्रत्युवाच परोक्षवित् । निवृत्तिर्नैतयोरस्ति नानिवृत्तिः कथंचन ।।"},
{"c": "12.307", "n": "7", "i": 60950, "v": "न ह्यहानि निवर्तन्ते न मासा न पुनः क्षपाः । सोऽयं प्रपद्यतेऽध्वानं चिराय ध्रुवमध्रुवः ।।"},
{"c": "12.307", "n": "8", "i": 60951, "v": "सर्वभूतसमुच्छेदः स्रोतसेवोह्यते सदा । उह्यमानं निमज्जन्तमप्लवे कालसागरे । जरामृत्युमहाग्राहे न कश्चिदभिपद्यते ।।"},
{"c": "12.307", "n": "9", "i": 60952, "v": "नैवास्य भविता कश्चिन्नासौ भवति कस्यचित् । पथि संगतमेवेदं दारैरन्यैश्च बन्धुभिः । नायमत्यन्तसंवासो लब्धपूर्वो हि केनचित् ।।"},
{"c": "12.307", "n": "10", "i": 60953, "v": "क्षिप्यन्ते तेन तेनैव निष्टनन्तः पुनः पुनः । कालेन जाता जाता हि वायुनेवाभ्रसंचयाः ।।"},
{"c": "12.307", "n": "11", "i": 60954, "v": "जरामृत्यू हि भूतानां खादितारौ वृकाविव । बलिनां दुर्बलानां च ह्रस्वानां महतामपि ।।"},
{"c": "12.307", "n": "12", "i": 60955, "v": "एवंभूतेषु भूतेषु नित्यभूताध्रुवेषु च । कथं हृष्येत जातेषु मृतेषु च कथं ज्वरेत् ।।"},
{"c": "12.307", "n": "13", "i": 60956, "v": "कुतोऽहमागतः कोऽस्मि क्व गमिष्यामि कस्य वा । कस्मिन्स्थितः क्व भविता कस्मात्किमनुशोचसि ।।"},
{"c": "12.307", "n": "14", "i": 60957, "v": "द्रष्टा स्वर्गस्य न ह्यस्ति तथैव नरकस्य च । आगमांस्त्वनतिक्रम्य दद्याच्चैव यजेत च ।।"},
{"c": "12.308", "t": "युधिष्ठिर उवाच ।"},
{"c": "12.308", "n": "1", "i": 60958, "v": "अपरित्यज्य गार्हस्थ्यं कुरुराजर्षिसत्तम । कः प्राप्तो विनयं बुद्ध्या मोक्षतत्त्वं वदस्व मे ।।"},
{"c": "12.308", "n": "2", "i": 60959, "v": "संन्यस्यते यथात्मायं संन्यस्तात्मा यथा च यः । परं मोक्षस्य यच्चापि तन्मे ब्रूहि पितामह ।।"},
{"c": "12.308", "t": "भीष्म उवाच ।"},
{"c": "12.308", "n": "3", "i": 60960, "v": "अत्राप्युदाहरन्तीममितिहासं पुरातनम् । जनकस्य च संवादं सुलभायाश्च भारत ।।"},
{"c": "12.308", "n": "4", "i": 60961, "v": "संन्यासफलिकः कश्चिद्बभूव नृपतिः पुरा । मैथिलो जनको नाम धर्मध्वज इति श्रुतः ।।"},
{"c": "12.308", "n": "5", "i": 60962, "v": "स वेदे मोक्षशास्त्रे च स्वे च शास्त्रे कृतागमः । इन्द्रियाणि समाधाय शशास वसुधामिमाम् ।।"},
{"c": "12.308", "n": "6", "i": 60963, "v": "तस्य वेदविदः प्राज्ञाः श्रुत्वा तां साधुवृत्तताम् । लोकेषु स्पृहयन्त्यन्ये पुरुषाः पुरुषेश्वर ।।"},
{"c": "12.308", "n": "7", "i": 60964, "v": "अथ धर्मयुगे तस्मिन्योगधर्ममनुष्ठिता । महीमनुचचारैका सुलभा नाम भिक्षुकी ।।"},
{"c": "12.308", "n": "8", "i": 60965, "v": "तया जगदिदं सर्वमटन्त्या मिथिलेश्वरः । तत्र तत्र श्रुतो मोक्षे कथ्यमानस्त्रिदण्डिभिः ।।"},
{"c": "12.308", "n": "9", "i": 60966, "v": "सा सुसूक्ष्मां कथां श्रुत्वा तथ्यं नेति ससंशया । दर्शने जातसंकल्पा जनकस्य बभूव ह ।।"},
{"c": "12.308", "n": "10", "i": 60967, "v": "ततः सा विप्रहायाथ पूर्वरूपं हि योगतः । अबिभ्रदनवद्याङ्गी रूपमन्यदनुत्तमम् ।।"},
{"c": "12.308", "n": "11", "i": 60968, "v": "चक्षुर्निमेषमात्रेण लघ्वस्त्रगतिगामिनी । विदेहानां पुरीं सुभ्रूर्जगाम कमलेक्षणा ।।"},
{"c": "12.308", "n": "12", "i": 60969, "v": "सा प्राप्य मिथिलां रम्यां समृद्धजनसंकुलाम् । भैक्षचर्यापदेशेन ददर्श मिथिलेश्वरम् ।।"},
{"c": "12.308", "n": "13", "i": 60970, "v": "राजा तस्याः परं दृष्ट्वा सौकुमार्यं वपुस्तथा । केयं कस्य कुतो वेति बभूवागतविस्मयः ।।"},
{"c": "12.308", "n": "14", "i": 60971, "v": "ततोऽस्याः स्वागतं कृत्वा व्यादिश्य च वरासनम् । पूजितां पादशौचेन वरान्नेनाप्यतर्पयत् ।।"},
{"c": "12.308", "n": "15", "i": 60972, "v": "अथ भुक्तवती प्रीता राजानं मन्त्रिभिर्वृतम् । सर्वभाष्यविदां मध्ये चोदयामास भिक्षुकी ।।"},
{"c": "12.308", "n": "16", "i": 60973, "v": "सुलभा त्वस्य धर्मेषु मुक्तो नेति ससंशया । सत्त्वं सत्त्वेन योगज्ञा प्रविवेश महीपते ।।"},
{"c": "12.308", "n": "17", "i": 60974, "v": "नेत्राभ्यां नेत्रयोरस्य रश्मीन्संयोज्य रश्मिभिः । सा स्म संचोदयिष्यन्तं योगबन्धैर्बबन्ध ह ।।"},
{"c": "12.308", "n": "18", "i": 60975, "v": "जनकोऽप्युत्स्मयन्राजा भावमस्या विशेषयन् । प्रतिजग्राह भावेन भावमस्या नृपोत्तमः ।।"},
{"c": "12.308", "n": "19", "i": 60976, "v": "तदेकस्मिन्नधिष्ठाने संवादः श्रूयतामयम् । छत्रादिषु विमुक्तस्य मुक्तायाश्च त्रिदण्डके ।।"},
{"c": "12.308", "n": "20", "i": 60977, "v": "भगवत्याः क्व चर्येयं कृता क्व च गमिष्यसि । कस्य च त्वं कुतो वेति पप्रच्छैनां महीपतिः ।।"},
{"c": "12.308", "n": "21", "i": 60978, "v": "श्रुते वयसि जातौ च सद्भावो नाधिगम्यते । एष्वर्थेषूत्तरं तस्मात्प्रवेद्यं सत्समागमे ।।"},
{"c": "12.308", "n": "22", "i": 60979, "v": "छत्रादिषु विशेषेषु मुक्तं मां विद्धि सर्वशः । स त्वां संमन्तुमिच्छामि मानार्हासि मता हि मे ।।"},
{"c": "12.308", "n": "23", "i": 60980, "v": "यस्माच्चैतन्मया प्राप्तं ज्ञानं वैशेषिकं पुरा । यस्य नान्यः प्रवक्तास्ति मोक्षे तमपि मे शृणु ।।"},
{"c": "12.308", "n": "24", "i": 60981, "v": "पाराशर्यसगोत्रस्य वृद्धस्य सुमहात्मनः । भिक्षोः पञ्चशिखस्याहं शिष्यः परमसंमतः ।।"},
{"c": "12.308", "n": "25", "i": 60982, "v": "सांख्यज्ञाने तथा योगे महीपालविधौ तथा । त्रिविधे मोक्षधर्मेऽस्मिन्गताध्वा छिन्नसंशयः ।।"},
{"c": "12.308", "n": "26", "i": 60983, "v": "स यथाशास्त्रदृष्टेन मार्गेणेह परिव्रजन् । वार्षिकांश्चतुरो मासान्पुरा मयि सुखोषितः ।।"},
{"c": "12.308", "n": "27", "i": 60984, "v": "तेनाहं सांख्यमुख्येन सुदृष्टार्थेन तत्त्वतः । श्रावितस्त्रिविधं मोक्षं न च राज्याद्विचालितः ।।"},
{"c": "12.308", "n": "28", "i": 60985, "v": "सोऽहं तामखिलां वृत्तिं त्रिविधां मोक्षसंहिताम् । मुक्तरागश्चराम्येकः पदे परमके स्थितः ।।"},
{"c": "12.308", "n": "29", "i": 60986, "v": "वैराग्यं पुनरेतस्य मोक्षस्य परमो विधिः । ज्ञानादेव च वैराग्यं जायते येन मुच्यते ।।"},
{"c": "12.308", "n": "30", "i": 60987, "v": "ज्ञानेन कुरुते यत्नं यत्नेन प्राप्यते महत् । महद्द्वंद्वप्रमोक्षाय सा सिद्धिर्या वयोतिगा ।।"},
{"c": "12.308", "n": "31", "i": 60988, "v": "सेयं परमिका बुद्धिः प्राप्ता निर्द्वंद्वता मया । इहैव गतमोहेन चरता मुक्तसङ्गिना ।।"},
{"c": "12.308", "n": "32", "i": 60989, "v": "यथा क्षेत्रं मृदूभूतमद्भिराप्लावितं तथा । जनयत्यङ्कुरं कर्म नृणां तद्वत्पुनर्भवम् ।।"},
{"c": "12.308", "n": "33", "i": 60990, "v": "यथा चोत्तापितं बीजं कपाले यत्र तत्र वा । प्राप्याप्यङ्कुरहेतुत्वमबीजत्वान्न जायते ।।"},
{"c": "12.308", "n": "34", "i": 60991, "v": "तद्वद्भगवता तेन शिखाप्रोक्तेन भिक्षुणा । ज्ञानं कृतमबीजं मे विषयेषु न जायते ।।"},
{"c": "12.308", "n": "35", "i": 60992, "v": "नाभिषज्जति कस्मिंश्चिन्नानर्थे न परिग्रहे । नाभिरज्यति चैतेषु व्यर्थत्वाद्रागदोषयोः ।।"},
{"c": "12.308", "n": "36", "i": 60993, "v": "यश्च मे दक्षिणं बाहुं चन्दनेन समुक्षयेत् । सव्यं वास्या च यस्तक्षेत्समावेतावुभौ मम ।।"},
{"c": "12.308", "n": "37", "i": 60994, "v": "सुखी सोऽहमवाप्तार्थः समलोष्टाश्मकाञ्चनः । मुक्तसङ्गः स्थितो राज्ये विशिष्टोऽन्यैस्त्रिदण्डिभिः ।।"},
{"c": "12.308", "n": "38", "i": 60995, "v": "मोक्षे हि त्रिविधा निष्ठा दृष्टा पूर्वैर्महर्षिभिः । ज्ञानं लोकोत्तरं यच्च सर्वत्यागश्च कर्मणाम् ।।"},
{"c": "12.308", "n": "39", "i": 60996, "v": "ज्ञाननिष्ठां वदन्त्येके मोक्षशास्त्रविदो जनाः । कर्मनिष्ठां तथैवान्ये यतयः सूक्ष्मदर्शिनः ।।"},
{"c": "12.308", "n": "40", "i": 60997, "v": "प्रहायोभयमप्येतज्ज्ञानं कर्म च केवलम् । तृतीयेयं समाख्याता निष्ठा तेन महात्मना ।।"},
{"c": "12.308", "n": "41", "i": 60998, "v": "यमे च नियमे चैव द्वेषे कामे परिग्रहे । माने दम्भे तथा स्नेहे सदृशास्ते कुटुम्बिभिः ।।"},
{"c": "12.308", "n": "42", "i": 60999, "v": "त्रिदण्डादिषु यद्यस्ति मोक्षो ज्ञानेन केनचित् । छत्रादिषु कथं न स्यात्तुल्यहेतौ परिग्रहे ।।"},
{"c": "12.308", "n": "43", "i": 61000, "v": "येन येन हि यस्यार्थः कारणेनेह कस्यचित् । तत्तदालम्बते द्रव्यं सर्वः स्वे स्वे परिग्रहे ।।"},
{"c": "12.308", "n": "44", "i": 61001, "v": "दोषदर्शी तु गार्हस्थ्ये यो व्रजत्याश्रमान्तरम् । उत्सृजन्परिगृह्णंश्च सोऽपि सङ्गान्न मुच्यते ।।"},
{"c": "12.308", "n": "45", "i": 61002, "v": "आधिपत्ये तथा तुल्ये निग्रहानुग्रहात्मनि । राजर्षिभिक्षुकाचार्या मुच्यन्ते केन हेतुना ।।"},
{"c": "12.308", "n": "46", "i": 61003, "v": "अथ सत्याधिपत्येऽपि ज्ञानेनैवेह केवलम् । मुच्यन्ते किं न मुच्यन्ते पदे परमके स्थिताः ।।"},
{"c": "12.308", "n": "47", "i": 61004, "v": "काषायधारणं मौण्ड्यं त्रिविष्टब्धः कमण्डलुः । लिङ्गान्यत्यर्थमेतानि न मोक्षायेति मे मतिः ।।"},
{"c": "12.308", "n": "48", "i": 61005, "v": "यदि सत्यपि लिङ्गेऽस्मिञ्ज्ञानमेवात्र कारणम् । निर्मोक्षायेह दुःखस्य लिङ्गमात्रं निरर्थकम् ।।"},
{"c": "12.308", "n": "49", "i": 61006, "v": "अथ वा दुःखशैथिल्यं वीक्ष्य लिङ्गे कृता मतिः । किं तदेवार्थसामान्यं छत्रादिषु न लक्ष्यते ।।"},
{"c": "12.308", "n": "50", "i": 61007, "v": "आकिंचन्ये न मोक्षोऽस्ति कैंचन्ये नास्ति बन्धनम् । कैंचन्ये चेतरे चैव जन्तुर्ज्ञानेन मुच्यते ।।"},
{"c": "12.308", "n": "51", "i": 61008, "v": "तस्माद्धर्मार्थकामेषु तथा राज्यपरिग्रहे । बन्धनायतनेष्वेषु विद्ध्यबन्धे पदे स्थितम् ।।"},
{"c": "12.308", "n": "52", "i": 61009, "v": "राज्यैश्वर्यमयः पाशः स्नेहायतनबन्धनः । मोक्षाश्मनिशितेनेह छिन्नस्त्यागासिना मया ।।"},
{"c": "12.308", "n": "53", "i": 61010, "v": "सोऽहमेवंगतो मुक्तो जातास्थस्त्वयि भिक्षुकि । अयथार्थो हि ते वर्णो वक्ष्यामि शृणु तन्मम ।।"},
{"c": "12.308", "n": "54", "i": 61011, "v": "सौकुमार्यं तथा रूपं वपुरग्र्यं तथा वयः । तवैतानि समस्तानि नियमश्चेति संशयः ।।"},
{"c": "12.308", "n": "55", "i": 61012, "v": "यच्चाप्यननुरूपं ते लिङ्गस्यास्य विचेष्टितम् । मुक्तोऽयं स्यान्न वेत्यस्माद्धर्षितो मत्परिग्रहः ।।"},
{"c": "12.308", "n": "56", "i": 61013, "v": "न च कामसमायुक्ते मुक्तेऽप्यस्ति त्रिदण्डकम् । न रक्ष्यते त्वया चेदं न मुक्तस्यास्ति गोपना ।।"},
{"c": "12.308", "n": "57", "i": 61014, "v": "मत्पक्षसंश्रयाच्चायं शृणु यस्ते व्यतिक्रमः । आश्रयन्त्याः स्वभावेन मम पूर्वपरिग्रहम् ।।"},
{"c": "12.308", "n": "58", "i": 61015, "v": "प्रवेशस्ते कृतः केन मम राष्ट्रे पुरे तथा । कस्य वा संनिसर्गात्त्वं प्रविष्टा हृदयं मम ।।"},
{"c": "12.308", "n": "59", "i": 61016, "v": "वर्णप्रवरमुख्यासि ब्राह्मणी क्षत्रियो ह्यहम् । नावयोरेकयोगोऽस्ति मा कृथा वर्णसंकरम् ।।"},
{"c": "12.308", "n": "60", "i": 61017, "v": "वर्तसे मोक्षधर्मेषु गार्हस्थ्ये त्वहमाश्रमे । अयं चापि सुकष्टस्ते द्वितीयोऽऽश्रमसंकरः ।।"},
{"c": "12.308", "n": "61", "i": 61018, "v": "सगोत्रां वासगोत्रां वा न वेद त्वां न वेत्थ माम् । सगोत्रमाविशन्त्यास्ते तृतीयो गोत्रसंकरः ।।"},
{"c": "12.308", "n": "62", "i": 61019, "v": "अथ जीवति ते भर्ता प्रोषितोऽप्यथ वा क्वचित् । अगम्या परभार्येति चतुर्थो धर्मसंकरः ।।"},
{"c": "12.308", "n": "63", "i": 61020, "v": "सा त्वमेतान्यकार्याणि कार्यापेक्षा व्यवस्यसि । अविज्ञानेन वा युक्ता मिथ्याज्ञानेन वा पुनः ।।"},
{"c": "12.308", "n": "64", "i": 61021, "v": "अथ वापि स्वतन्त्रासि स्वदोषेणेह केनचित् । यदि किंचिच्छ्रुतं तेऽस्ति सर्वं कृतमनर्थकम् ।।"},
{"c": "12.308", "n": "65", "i": 61022, "v": "इदमन्यत्तृतीयं ते भावस्पर्शविघातकम् । दुष्टाया लक्ष्यते लिङ्गं प्रवक्तव्यं प्रकाशितम् ।।"},
{"c": "12.308", "n": "66", "i": 61023, "v": "न मय्येवाभिसंधिस्ते जयैषिण्या जये कृतः । येयं मत्परिषत्कृत्स्ना जेतुमिच्छसि तामपि ।।"},
{"c": "12.308", "n": "67", "i": 61024, "v": "तथा ह्येवं पुनश्च त्वं दृष्टिं स्वां प्रतिमुञ्चसि । मत्पक्षप्रतिघाताय स्वपक्षोद्भावनाय च ।।"},
{"c": "12.308", "n": "68", "i": 61025, "v": "सा स्वेनामर्षजेन त्वमृद्धिमोहेन मोहिता । भूयः सृजसि योगास्त्रं विषामृतमिवैकधा ।।"},
{"c": "12.308", "n": "69", "i": 61026, "v": "इच्छतोर्हि द्वयोर्लाभः स्त्रीपुंसोरमृतोपमः । अलाभश्चाप्यरक्तस्य सोऽत्र दोषो विषोपमः ।।"},
{"c": "12.308", "n": "70", "i": 61027, "v": "मा स्प्राक्षीः साधु जानीष्व स्वशास्त्रमनुपालय । कृतेयं हि विजिज्ञासा मुक्तो नेति त्वया मम । एतत्सर्वं प्रतिच्छन्नं मयि नार्हसि गूहितुम् ।।"},
{"c": "12.308", "n": "71", "i": 61028, "v": "सा यदि त्वं स्वकार्येण यद्यन्यस्य महीपतेः । तत्त्वं सत्रप्रतिच्छन्ना मयि नार्हसि गूहितुम् ।।"},
{"c": "12.308", "n": "72", "i": 61029, "v": "न राजानं मृषा गच्छेन्न द्विजातिं कथंचन । न स्त्रियं स्त्रीगुणोपेतां हन्युर्ह्येते मृषागताः ।।"},
{"c": "12.308", "n": "73", "i": 61030, "v": "राज्ञां हि बलमैश्वर्यं ब्रह्म ब्रह्मविदां बलम् । रूपयौवनसौभाग्यं स्त्रीणां बलमनुत्तमम् ।।"},
{"c": "12.308", "n": "74", "i": 61031, "v": "अत एतैर्बलैरेते बलिनः स्वार्थमिच्छता । आर्जवेनाभिगन्तव्या विनाशाय ह्यनार्जवम् ।।"},
{"c": "12.308", "n": "75", "i": 61032, "v": "सा त्वं जातिं श्रुतं वृत्तं भावं प्रकृतिमात्मनः । कृत्यमागमने चैव वक्तुमर्हसि तत्त्वतः ।।"},
{"c": "12.308", "n": "76", "i": 61033, "v": "इत्येतैरसुखैर्वाक्यैरयुक्तैरसमञ्जसैः । प्रत्यादिष्टा नरेन्द्रेण सुलभा न व्यकम्पत ।।"},
{"c": "12.308", "n": "77", "i": 61034, "v": "उक्तवाक्ये तु नृपतौ सुलभा चारुदर्शना । ततश्चारुतरं वाक्यं प्रचक्रामाथ भाषितुम् ।।"},
{"c": "12.308", "n": "78", "i": 61035, "v": "नवभिर्नवभिश्चैव दोषैर्वाग्बुद्धिदूषणैः । अपेतमुपपन्नार्थमष्टादशगुणान्वितम् ।।"},
{"c": "12.308", "n": "79", "i": 61036, "v": "सौक्ष्म्यं संख्याक्रमौ चोभौ निर्णयः सप्रयोजनः । पञ्चैतान्यर्थजातानि वाक्यमित्युच्यते नृप ।।"},
{"c": "12.308", "n": "80", "i": 61037, "v": "एषामेकैकशोऽर्थानां सौक्ष्म्यादीनां सुलक्षणम् । शृणु संसार्यमाणानां पदार्थैः पदवाक्यतः ।।"},
{"c": "12.308", "n": "81", "i": 61038, "v": "ज्ञानं ज्ञेयेषु भिन्नेषु यथाभेदेन वर्तते । तत्रातिशयिनी बुद्धिस्तत्सौक्ष्म्यमिति वर्तते ।।"},
{"c": "12.308", "n": "82", "i": 61039, "v": "दोषाणां च गुणानां च प्रमाणं प्रविभागशः । कंचिदर्थमभिप्रेत्य सा संख्येत्युपधार्यताम् ।।"},
{"c": "12.308", "n": "83", "i": 61040, "v": "इदं पूर्वमिदं पश्चाद्वक्तव्यं यद्विवक्षितम् । क्रमयोगं तमप्याहुर्वाक्यं वाक्यविदो जनाः ।।"},
{"c": "12.308", "n": "84", "i": 61041, "v": "धर्मार्थकाममोक्षेषु प्रतिज्ञाय विशेषतः । इदं तदिति वाक्यान्ते प्रोच्यते स विनिर्णयः ।।"},
{"c": "12.308", "n": "85", "i": 61042, "v": "इच्छाद्वेषभवैर्दुःखैः प्रकर्षो यत्र जायते । तत्र या नृपते वृत्तिस्तत्प्रयोजनमिष्यते ।।"},
{"c": "12.308", "n": "86", "i": 61043, "v": "तान्येतानि यथोक्तानि सौक्ष्म्यादीनि जनाधिप । एकार्थसमवेतानि वाक्यं मम निशामय ।।"},
{"c": "12.308", "n": "87", "i": 61044, "v": "उपेतार्थमभिन्नार्थं नापवृत्तं न चाधिकम् । नाश्लक्ष्णं न च संदिग्धं वक्ष्यामि परमं तव ।।"},
{"c": "12.308", "n": "88", "i": 61045, "v": "न गुर्वक्षरसंबद्धं पराङ्मुखमुखं न च । नानृतं न त्रिवर्गेण विरुद्धं नाप्यसंस्कृतम् ।।"},
{"c": "12.308", "n": "89", "i": 61046, "v": "न न्यूनं कष्टशब्दं वा व्युत्क्रमाभिहितं न च । न शेषं नानुकल्पेन निष्कारणमहेतुकम् ।।"},
{"c": "12.308", "n": "90", "i": 61047, "v": "कामात्क्रोधाद्भयाल्लोभाद्दैन्यादानार्यकात्तथा । ह्रीतोऽनुक्रोशतो मानान्न वक्ष्यामि कथंचन ।।"},
{"c": "12.308", "n": "91", "i": 61048, "v": "वक्ता श्रोता च वाक्यं च यदा त्वविकलं नृप । सममेति विवक्षायां तदा सोऽर्थः प्रकाशते ।।"},
{"c": "12.308", "n": "92", "i": 61049, "v": "वक्तव्ये तु यदा वक्ता श्रोतारमवमन्यते । स्वार्थमाह परार्थं वा तदा वाक्यं न रोहति ।।"},
{"c": "12.308", "n": "93", "i": 61050, "v": "अथ यः स्वार्थमुत्सृज्य परार्थं प्राह मानवः । विशङ्का जायते तस्मिन्वाक्यं तदपि दोषवत् ।।"},
{"c": "12.308", "n": "94", "i": 61051, "v": "यस्तु वक्ता द्वयोरर्थमविरुद्धं प्रभाषते । श्रोतुश्चैवात्मनश्चैव स वक्ता नेतरो नृप ।।"},
{"c": "12.308", "n": "95", "i": 61052, "v": "तदर्थवदिदं वाक्यमुपेतं वाक्यसंपदा । अविक्षिप्तमना राजन्नेकाग्रः श्रोतुमर्हसि ।।"},
{"c": "12.308", "n": "96", "i": 61053, "v": "कासि कस्य कुतो वेति त्वयाहमभिचोदिता । तत्रोत्तरमिदं वाक्यं राजन्नेकमनाः शृणु ।।"},
{"c": "12.308", "n": "97", "i": 61054, "v": "यथा जतु च काष्ठं च पांसवश्चोदबिन्दुभिः । सुश्लिष्टानि तथा राजन्प्राणिनामिह संभवः ।।"},
{"c": "12.308", "n": "98", "i": 61055, "v": "शब्दः स्पर्शो रसो रूपं गन्धः पञ्चेन्द्रियाणि च । पृथगात्मा दशात्मानः संश्लिष्टा जतुकाष्ठवत् ।।"},
{"c": "12.308", "n": "99", "i": 61056, "v": "न चैषां चोदना काचिदस्तीत्येष विनिश्चयः । एकैकस्येह विज्ञानं नास्त्यात्मनि तथा परे ।।"},
{"c": "12.308", "n": "100", "i": 61057, "v": "न वेद चक्षुश्चक्षुष्ट्वं श्रोत्रं नात्मनि वर्तते । तथैव व्यभिचारेण न वर्तन्ते परस्परम् । संश्लिष्टा नाभिजायन्ते यथाप इह पांसवः ।।"},
{"c": "12.308", "n": "101", "i": 61058, "v": "बाह्यानन्यानपेक्षन्ते गुणांस्तानपि मे शृणु । रूपं चक्षुः प्रकाशश्च दर्शने हेतवस्त्रयः । यथैवात्र तथान्येषु ज्ञानज्ञेयेषु हेतवः ।।"},
{"c": "12.308", "n": "102", "i": 61059, "v": "ज्ञानज्ञेयान्तरे तस्मिन्मनो नामापरो गुणः । विचारयति येनायं निश्चये साध्वसाधुनी ।।"},
{"c": "12.308", "n": "103", "i": 61060, "v": "द्वादशस्त्वपरस्तत्र बुद्धिर्नाम गुणः स्मृतः । येन संशयपूर्वेषु बोद्धव्येषु व्यवस्यति ।।"},
{"c": "12.308", "n": "104", "i": 61061, "v": "अथ द्वादशके तस्मिन्सत्त्वं नामापरो गुणः । महासत्त्वोऽल्पसत्त्वो वा जन्तुर्येनानुमीयते ।।"},
{"c": "12.308", "n": "105", "i": 61062, "v": "क्षेत्रज्ञ इति चाप्यन्यो गुणस्तत्र चतुर्दशः । ममायमिति येनायं मन्यते न च मन्यते ।।"},
{"c": "12.308", "n": "106", "i": 61063, "v": "अथ पञ्चदशो राजन्गुणस्तत्रापरः स्मृतः । पृथक्कलासमूहस्य सामग्र्यं तदिहोच्यते ।।"},
{"c": "12.308", "n": "107", "i": 61064, "v": "गुणस्त्वेवापरस्तत्र संघात इति षोडशः । आकृतिर्व्यक्तिरित्येतौ गुणौ यस्मिन्समाश्रितौ ।।"},
{"c": "12.308", "n": "108", "i": 61065, "v": "सुखदुःखे जरामृत्यू लाभालाभौ प्रियाप्रिये । इति चैकोनविंशोऽयं द्वंद्वयोग इति स्मृतः ।।"},
{"c": "12.308", "n": "109", "i": 61066, "v": "ऊर्ध्वमेकोनविंशत्याः कालो नामापरो गुणः । इतीमं विद्धि विंशत्या भूतानां प्रभवाप्ययम् ।।"},
{"c": "12.308", "n": "110", "i": 61067, "v": "विंशकश्चैष संघातो महाभूतानि पञ्च च । सदसद्भावयोगौ च गुणावन्यौ प्रकाशकौ ।।"},
{"c": "12.308", "n": "111", "i": 61068, "v": "इत्येवं विंशतिश्चैव गुणाः सप्त च ये स्मृताः । विधिः शुक्रं बलं चेति त्रय एते गुणाः परे ।।"},
{"c": "12.308", "n": "112", "i": 61069, "v": "एकविंशश्च दश च कलाः संख्यानतः स्मृताः । समग्रा यत्र वर्तन्ते तच्छरीरमिति स्मृतम् ।।"},
{"c": "12.308", "n": "113", "i": 61070, "v": "अव्यक्तं प्रकृतिं त्वासां कलानां कश्चिदिच्छति । व्यक्तं चासां तथैवान्यः स्थूलदर्शी प्रपश्यति ।।"},
{"c": "12.308", "n": "114", "i": 61071, "v": "अव्यक्तं यदि वा व्यक्तं द्वयीमथ चतुष्टयीम् । प्रकृतिं सर्वभूतानां पश्यन्त्यध्यात्मचिन्तकाः ।।"},
{"c": "12.308", "n": "115", "i": 61072, "v": "सेयं प्रकृतिरव्यक्ता कलाभिर्व्यक्ततां गता । अहं च त्वं च राजेन्द्र ये चाप्यन्ये शरीरिणः ।।"},
{"c": "12.308", "n": "116", "i": 61073, "v": "बिन्दुन्यासादयोऽवस्थाः शुक्रशोणितसंभवाः । यासामेव निपातेन कललं नाम जायते ।।"},
{"c": "12.308", "n": "117", "i": 61074, "v": "कललादर्बुदोत्पत्तिः पेशी चाप्यर्बुदोद्भवा । पेश्यास्त्वङ्गाभिनिर्वृत्तिर्नखरोमाणि चाङ्गतः ।।"},
{"c": "12.308", "n": "118", "i": 61075, "v": "संपूर्णे नवमे मासे जन्तोर्जातस्य मैथिल । जायते नामरूपत्वं स्त्री पुमान्वेति लिङ्गतः ।।"},
{"c": "12.308", "n": "119", "i": 61076, "v": "जातमात्रं तु तद्रूपं दृष्ट्वा ताम्रनखाङ्गुलि । कौमाररूपमापन्नं रूपतो नोपलभ्यते ।।"},
{"c": "12.308", "n": "120", "i": 61077, "v": "कौमाराद्यौवनं चापि स्थाविर्यं चापि यौवनात् । अनेन क्रमयोगेन पूर्वं पूर्वं न लभ्यते ।।"},
{"c": "12.308", "n": "121", "i": 61078, "v": "कलानां पृथगर्थानां प्रतिभेदः क्षणे क्षणे । वर्तते सर्वभूतेषु सौक्ष्म्यात्तु न विभाव्यते ।।"},
{"c": "12.308", "n": "122", "i": 61079, "v": "न चैषामप्ययो राजँल्लक्ष्यते प्रभवो न च । अवस्थायामवस्थायां दीपस्येवार्चिषो गतिः ।।"},
{"c": "12.308", "n": "123", "i": 61080, "v": "तस्याप्येवंप्रभावस्य सदश्वस्येव धावतः । अजस्रं सर्वलोकस्य कः कुतो वा न वा कुतः ।।"},
{"c": "12.308", "n": "124", "i": 61081, "v": "कस्येदं कस्य वा नेदं कुतो वेदं न वा कुतः । संबन्धः कोऽस्ति भूतानां स्वैरप्यवयवैरिह ।।"},
{"c": "12.308", "n": "125", "i": 61082, "v": "यथादित्यान्मणेश्चैव वीरुद्भ्यश्चैव पावकः । भवत्येवं समुदयात्कलानामपि जन्तवः ।।"},
{"c": "12.308", "n": "126", "i": 61083, "v": "आत्मन्येवात्मनात्मानं यथा त्वमनुपश्यसि । एवमेवात्मनात्मानमन्यस्मिन्किं न पश्यसि । यद्यात्मनि परस्मिंश्च समतामध्यवस्यसि ।।"},
{"c": "12.308", "n": "127", "i": 61084, "v": "अथ मां कासि कस्येति किमर्थमनुपृच्छसि । इदं मे स्यादिदं नेति द्वंद्वैर्मुक्तस्य मैथिल । कासि कस्य कुतो वेति वचने किं प्रयोजनम् ।।"},
{"c": "12.308", "n": "128", "i": 61085, "v": "रिपौ मित्रेऽथ मध्यस्थे विजये संधिविग्रहे । कृतवान्यो महीपाल किं तस्मिन्मुक्तलक्षणम् ।।"},
{"c": "12.308", "n": "129", "i": 61086, "v": "त्रिवर्गे सप्तधा व्यक्तं यो न वेदेह कर्मसु । सङ्गवान्यस्त्रिवर्गे च किं तस्मिन्मुक्तलक्षणम् ।।"},
{"c": "12.308", "n": "130", "i": 61087, "v": "प्रिये चैवाप्रिये चैव दुर्बले बलवत्यपि । यस्य नास्ति समं चक्षुः किं तस्मिन्मुक्तलक्षणम् ।।"},
{"c": "12.308", "n": "131", "i": 61088, "v": "तदमुक्तस्य ते मोक्षे योऽभिमानो भवेन्नृप । सुहृद्भिः स निवार्यस्ते विचित्तस्येव भेषजैः ।।"},
{"c": "12.308", "n": "132", "i": 61089, "v": "तानि तान्यनुसंदृश्य सङ्गस्थानान्यरिंदम । आत्मनात्मनि संपश्येत्किं तस्मिन्मुक्तलक्षणम् ।।"},
{"c": "12.308", "n": "133", "i": 61090, "v": "इमान्यन्यानि सूक्ष्माणि मोक्षमाश्रित्य कानिचित् । चतुरङ्गप्रवृत्तानि सङ्गस्थानानि मे शृणु ।।"},
{"c": "12.308", "n": "134", "i": 61091, "v": "य इमां पृथिवीं कृत्स्नामेकच्छत्रां प्रशास्ति ह । एकमेव स वै राजा पुरमध्यावसत्युत ।।"},
{"c": "12.308", "n": "135", "i": 61092, "v": "तत्पुरे चैकमेवास्य गृहं यदधितिष्ठति । गृहे शयनमप्येकं निशायां यत्र लीयते ।।"},
{"c": "12.308", "n": "136", "i": 61093, "v": "शय्यार्धं तस्य चाप्यत्र स्त्रीपूर्वमधितिष्ठति । तदनेन प्रसङ्गेन फलेनैवेह युज्यते ।।"},
{"c": "12.308", "n": "137", "i": 61094, "v": "एवमेवोपभोगेषु भोजनाच्छादनेषु च । गुणेषु परिमेयेषु निग्रहानुग्रहौ प्रति ।।"},
{"c": "12.308", "n": "138", "i": 61095, "v": "परतन्त्रः सदा राजा स्वल्पे सोऽपि प्रसज्जते । संधिविग्रहयोगे च कुतो राज्ञः स्वतन्त्रता ।।"},
{"c": "12.308", "n": "139", "i": 61096, "v": "स्त्रीषु क्रीडाविहारेषु नित्यमस्यास्वतन्त्रता । मन्त्रे चामात्यसमितौ कुत एव स्वतन्त्रता ।।"},
{"c": "12.308", "n": "140", "i": 61097, "v": "यदा त्वाज्ञापयत्यन्यांस्तदास्योक्ता स्वतन्त्रता । अवशः कार्यते तत्र तस्मिंस्तस्मिन्गुणे स्थितः ।।"},
{"c": "12.308", "n": "141", "i": 61098, "v": "स्वप्तुकामो न लभते स्वप्तुं कार्यार्थिभिर्जनैः । शयने चाप्यनुज्ञातः सुप्त उत्थाप्यतेऽवशः ।।"},
{"c": "12.308", "n": "142", "i": 61099, "v": "स्नाह्यालभ पिब प्राश जुहुध्यग्नीन्यजेति च । वदस्व शृणु चापीति विवशः कार्यते परैः ।।"},
{"c": "12.308", "n": "143", "i": 61100, "v": "अभिगम्याभिगम्यैनं याचन्ते सततं नराः । न चाप्युत्सहते दातुं वित्तरक्षी महाजनात् ।।"},
{"c": "12.308", "n": "144", "i": 61101, "v": "दाने कोशक्षयो ह्यस्य वैरं चाप्यप्रयच्छतः । क्षणेनास्योपवर्तन्ते दोषा वैराग्यकारकाः ।।"},
{"c": "12.308", "n": "145", "i": 61102, "v": "प्राज्ञाञ्शूरांस्तथैवाढ्यानेकस्थानेऽपि शङ्कते । भयमप्यभये राज्ञो यैश्च नित्यमुपास्यते ।।"},
{"c": "12.308", "n": "146", "i": 61103, "v": "यदा चैते प्रदुष्यन्ति राजन्ये कीर्तिता मया । तदैवास्य भयं तेभ्यो जायते पश्य यादृशम् ।।"},
{"c": "12.308", "n": "147", "i": 61104, "v": "सर्वः स्वे स्वे गृहे राजा सर्वः स्वे स्वे गृहे गृही । निग्रहानुग्रहौ कुर्वंस्तुल्यो जनक राजभिः ।।"},
{"c": "12.308", "n": "148", "i": 61105, "v": "पुत्रा दारास्तथैवात्मा कोशो मित्राणि संचयः । परैः साधारणा ह्येते तैस्तैरेवास्य हेतुभिः ।।"},
{"c": "12.308", "n": "149", "i": 61106, "v": "हतो देशः पुरं दग्धं प्रधानः कुञ्जरो मृतः । लोकसाधारणेष्वेषु मिथ्याज्ञानेन तप्यते ।।"},
{"c": "12.308", "n": "150", "i": 61107, "v": "अमुक्तो मानसैर्दुःखैरिच्छाद्वेषप्रियोद्भवैः । शिरोरोगादिभी रोगैस्तथैव विनिपातिभिः ।।"},
{"c": "12.308", "n": "151", "i": 61108, "v": "द्वंद्वैस्तैस्तैरुपहतः सर्वतः परिशङ्कितः । बहुप्रत्यर्थिकं राज्यमुपास्ते गणयन्निशाः ।।"},
{"c": "12.308", "n": "152", "i": 61109, "v": "तदल्पसुखमत्यर्थं बहुदुःखमसारवत् । को राज्यमभिपद्येत प्राप्य चोपशमं लभेत् ।।"},
{"c": "12.308", "n": "153", "i": 61110, "v": "ममेदमिति यच्चेदं पुरं राष्ट्रं च मन्यसे । बलं कोशममात्यांश्च कस्यैतानि न वा नृप ।।"},
{"c": "12.308", "n": "154", "i": 61111, "v": "मित्रामात्यं पुरं राष्ट्रं दण्डः कोशो महीपतिः । सप्ताङ्गश्चक्रसंघातो राज्यमित्युच्यते नृप ।।"},
{"c": "12.308", "n": "155", "i": 61112, "v": "सप्ताङ्गस्यास्य राज्यस्य त्रिदण्डस्येव तिष्ठतः । अन्योन्यगुणयुक्तस्य कः केन गुणतोऽधिकः ।।"},
{"c": "12.308", "n": "156", "i": 61113, "v": "तेषु तेषु हि कालेषु तत्तदङ्गं विशिष्यते । येन यत्सिध्यते कार्यं तत्प्राधान्याय कल्पते ।।"},
{"c": "12.308", "n": "157", "i": 61114, "v": "सप्ताङ्गश्चापि संघातस्त्रयश्चान्ये नृपोत्तम । संभूय दशवर्गोऽयं भुङ्क्ते राज्यं हि राजवत् ।।"},
{"c": "12.308", "n": "158", "i": 61115, "v": "यश्च राजा महोत्साहः क्षत्रधर्मरतो भवेत् । स तुष्येद्दशभागेन ततस्त्वन्यो दशावरैः ।।"},
{"c": "12.308", "n": "159", "i": 61116, "v": "नास्त्यसाधारणो राजा नास्ति राज्यमराजकम् । राज्येऽसति कुतो धर्मो धर्मेऽसति कुतः परम् ।।"},
{"c": "12.308", "n": "160", "i": 61117, "v": "योऽप्यत्र परमो धर्मः पवित्रं राजराज्ययोः । पृथिवी दक्षिणा यस्य सोऽश्वमेधो न विद्यते ।।"},
{"c": "12.308", "n": "161", "i": 61118, "v": "साहमेतानि कर्माणि राज्यदुःखानि मैथिल । समर्था शतशो वक्तुमथ वापि सहस्रशः ।।"},
{"c": "12.308", "n": "162", "i": 61119, "v": "स्वदेहे नाभिषङ्गो मे कुतः परपरिग्रहे । न मामेवंविधां मुक्तामीदृशं वक्तुमर्हसि ।।"},
{"c": "12.308", "n": "163", "i": 61120, "v": "ननु नाम त्वया मोक्षः कृत्स्नः पञ्चशिखाच्छ्रुतः । सोपायः सोपनिषदः सोपासङ्गः सनिश्चयः ।।"},
{"c": "12.308", "n": "164", "i": 61121, "v": "तस्य ते मुक्तसङ्गस्य पाशानाक्रम्य तिष्ठतः । छत्रादिषु विशेषेषु कथं सङ्गः पुनर्नृप ।।"},
{"c": "12.308", "n": "165", "i": 61122, "v": "श्रुतं ते न श्रुतं मन्ये मिथ्या वापि श्रुतं श्रुतम् । अथ वा श्रुतसंकाशं श्रुतमन्यच्छ्रुतं त्वया ।।"},
{"c": "12.308", "n": "166", "i": 61123, "v": "अथापीमासु संज्ञासु लौकिकीषु प्रतिष्ठसि । अभिषङ्गावरोधाभ्यां बद्धस्त्वं प्राकृतो यथा ।।"},
{"c": "12.308", "n": "167", "i": 61124, "v": "सत्त्वेनानुप्रवेशो हि योऽयं त्वयि कृतो मया । किं तवापकृतं तत्र यदि मुक्तोऽसि सर्वतः ।।"},
{"c": "12.308", "n": "168", "i": 61125, "v": "नियमो ह्येष धर्मेषु यतीनां शून्यवासिता । शून्यमावासयन्त्या च मया किं कस्य दूषितम् ।।"},
{"c": "12.308", "n": "169", "i": 61126, "v": "न पाणिभ्यां न बाहुभ्यां पादोरुभ्यां न चानघ । न गात्रावयवैरन्यैः स्पृशामि त्वा नराधिप ।।"},
{"c": "12.308", "n": "170", "i": 61127, "v": "कुले महति जातेन ह्रीमता दीर्घदर्शिना । नैतत्सदसि वक्तव्यं सद्वासद्वा मिथः कृतम् ।।"},
{"c": "12.308", "n": "171", "i": 61128, "v": "ब्राह्मणा गुरवश्चेमे तथामात्या गुरूत्तमाः । त्वं चाथ गुरुरप्येषामेवमन्योन्यगौरवम् ।।"},
{"c": "12.308", "n": "172", "i": 61129, "v": "तदेवमनुसंदृश्य वाच्यावाच्यं परीक्षता । स्त्रीपुंसोः समवायोऽयं त्वया वाच्यो न संसदि ।।"},
{"c": "12.308", "n": "173", "i": 61130, "v": "यथा पुष्करपर्णस्थं जलं तत्पर्णसंस्थितम् । तिष्ठत्यस्पृशती तद्वत्त्वयि वत्स्यामि मैथिल ।।"},
{"c": "12.308", "n": "174", "i": 61131, "v": "यदि वाप्यस्पृशन्त्या मे स्पर्शं जानासि कंचन । ज्ञानं कृतमबीजं ते कथं तेनेह भिक्षुणा ।।"},
{"c": "12.308", "n": "175", "i": 61132, "v": "स गार्हस्थ्याच्च्युतश्च त्वं मोक्षं नावाप्य दुर्विदम् । उभयोरन्तराले च वर्तसे मोक्षवातिकः ।।"},
{"c": "12.308", "n": "176", "i": 61133, "v": "न हि मुक्तस्य मुक्तेन ज्ञस्यैकत्वपृथक्त्वयोः । भावाभावसमायोगे जायते वर्णसंकरः ।।"},
{"c": "12.308", "n": "177", "i": 61134, "v": "वर्णाश्रमपृथक्त्वे च दृष्टार्थस्यापृथक्त्विनः । नान्यदन्यदिति ज्ञात्वा नान्यदन्यत्प्रवर्तते ।।"},
{"c": "12.308", "n": "178", "i": 61135, "v": "पाणौ कुण्डं तथा कुण्डे पयः पयसि मक्षिकाः । आश्रिताश्रययोगेन पृथक्त्वेनाश्रया वयम् ।।"},
{"c": "12.308", "n": "179", "i": 61136, "v": "न तु कुण्डे पयोभावः पयश्चापि न मक्षिकाः । स्वयमेवाश्रयन्त्येते भावा न तु पराश्रयम् ।।"},
{"c": "12.308", "n": "180", "i": 61137, "v": "पृथक्त्वादाश्रमाणां च वर्णान्यत्वे तथैव च । परस्परपृथक्त्वाच्च कथं ते वर्णसंकरः ।।"},
{"c": "12.308", "n": "181", "i": 61138, "v": "नास्मि वर्णोत्तमा जात्या न वैश्या नावरा तथा । तव राजन्सवर्णास्मि शुद्धयोनिरविप्लुता ।।"},
{"c": "12.308", "n": "182", "i": 61139, "v": "प्रधानो नाम राजर्षिर्व्यक्तं ते श्रोत्रमागतः । कुले तस्य समुत्पन्नां सुलभां नाम विद्धि माम् ।।"},
{"c": "12.308", "n": "183", "i": 61140, "v": "द्रोणश्च शतशृङ्गश्च वक्रद्वारश्च पर्वतः । मम सत्रेषु पूर्वेषां चिता मघवता सह ।।"},
{"c": "12.308", "n": "184", "i": 61141, "v": "साहं तस्मिन्कुले जाता भर्तर्यसति मद्विधे । विनीता मोक्षधर्मेषु चराम्येका मुनिव्रतम् ।।"},
{"c": "12.308", "n": "185", "i": 61142, "v": "नास्मि सत्रप्रतिच्छन्ना न परस्वाभिमानिनी । न धर्मसंकरकरी स्वधर्मेऽस्मि धृतव्रता ।।"},
{"c": "12.308", "n": "186", "i": 61143, "v": "नास्थिरा स्वप्रतिज्ञायां नासमीक्ष्यप्रवादिनी । नासमीक्ष्यागता चाहं त्वत्सकाशं जनाधिप ।।"},
{"c": "12.308", "n": "187", "i": 61144, "v": "मोक्षे ते भावितां बुद्धिं श्रुत्वाहं कुशलैषिणी । तव मोक्षस्य चाप्यस्य जिज्ञासार्थमिहागता ।।"},
{"c": "12.308", "n": "188", "i": 61145, "v": "न वर्गस्था ब्रवीम्येतत्स्वपक्षपरपक्षयोः । मुक्तो न मुच्यते यश्च शान्तो यश्च न शाम्यति ।।"},
{"c": "12.308", "n": "189", "i": 61146, "v": "यथा शून्ये पुरागारे भिक्षुरेकां निशां वसेत् । तथा हि त्वच्छरीरेऽस्मिन्निमां वत्स्यामि शर्वरीम् ।।"},
{"c": "12.308", "n": "190", "i": 61147, "v": "साहमासनदानेन वागातिथ्येन चार्चिता । सुप्ता सुशरणा प्रीता श्वो गमिष्यामि मैथिल ।।"},
{"c": "12.308", "n": "191", "i": 61148, "v": "इत्येतानि स वाक्यानि हेतुमन्त्यर्थवन्ति च । श्रुत्वा नाधिजगौ राजा किंचिदन्यदतः परम् ।।"},
{"c": "12.309", "t": "युधिष्ठिर उवाच ।"},
{"c": "12.309", "n": "1", "i": 61149, "v": "कथं निर्वेदमापन्नः शुको वैयासकिः पुरा । एतदिच्छामि कौरव्य श्रोतुं कौतूहलं हि मे ।।"},
{"c": "12.309", "t": "भीष्म उवाच ।"},
{"c": "12.309", "n": "2", "i": 61150, "v": "प्राकृतेन सुवृत्तेन चरन्तमकुतोभयम् । अध्याप्य कृत्स्नं स्वाध्यायमन्वशाद्वै पिता सुतम् ।।"},
{"c": "12.309", "n": "3", "i": 61151, "v": "धर्मं पुत्र निषेवस्व सुतीक्ष्णौ हि हिमातपौ । क्षुत्पिपासे च वायुं च जय नित्यं जितेन्द्रियः ।।"},
{"c": "12.309", "n": "4", "i": 61152, "v": "सत्यमार्जवमक्रोधमनसूयां दमं तपः । अहिंसां चानृशंस्यं च विधिवत्परिपालय ।।"},
{"c": "12.309", "n": "5", "i": 61153, "v": "सत्ये तिष्ठ रतो धर्मे हित्वा सर्वमनार्जवम् । देवतातिथिशेषेण यात्रां प्राणस्य संश्रय ।।"},
{"c": "12.309", "n": "6", "i": 61154, "v": "फेनपात्रोपमे देहे जीवे शकुनिवत्स्थिते । अनित्ये प्रियसंवासे कथं स्वपिषि पुत्रक ।।"},
{"c": "12.309", "n": "7", "i": 61155, "v": "अप्रमत्तेषु जाग्रत्सु नित्ययुक्तेषु शत्रुषु । अन्तरं लिप्समानेषु बालस्त्वं नावबुध्यसे ।।"},
{"c": "12.309", "n": "8", "i": 61156, "v": "गण्यमानेषु वर्षेषु क्षीयमाणे तथायुषि । जीविते शिष्यमाणे च किमुत्थाय न धावसि ।।"},
{"c": "12.309", "n": "9", "i": 61157, "v": "ऐहलौकिकमीहन्ते मांसशोणितवर्धनम् । पारलौकिककार्येषु प्रसुप्ता भृशनास्तिकाः ।।"},
{"c": "12.309", "n": "10", "i": 61158, "v": "धर्माय येऽभ्यसूयन्ति बुद्धिमोहान्विता नराः । अपथा गच्छतां तेषामनुयातापि पीड्यते ।।"},
{"c": "12.309", "n": "11", "i": 61159, "v": "ये तु तुष्टाः सुनियताः सत्यागमपरायणाः । धर्म्यं पन्थानमारूढास्तानुपास्स्व च पृच्छ च ।।"},
{"c": "12.309", "n": "12", "i": 61160, "v": "उपधार्य मतं तेषां वृद्धानां धर्मदर्शिनाम् । नियच्छ परया बुद्ध्या चित्तमुत्पथगामि वै ।।"},
{"c": "12.309", "n": "13", "i": 61161, "v": "अद्यकालिकया बुद्ध्या दूरे श्व इति निर्भयाः । सर्वभक्षा न पश्यन्ति कर्मभूमिं विचेतसः ।।"},
{"c": "12.309", "n": "14", "i": 61162, "v": "धर्मनिःश्रेणिमास्थाय किंचित्किंचित्समारुह । कोशकारवदात्मानं वेष्टयन्नावबुध्यसे ।।"},
{"c": "12.309", "n": "15", "i": 61163, "v": "नास्तिकं भिन्नमर्यादं कूलपातमिवास्थिरम् । वामतः कुरु विस्रब्धो नरं वेणुमिवोद्धतम् ।।"},
{"c": "12.309", "n": "16", "i": 61164, "v": "कामं क्रोधं च मृत्युं च पञ्चेन्द्रियजलां नदीम् । नावं धृतिमयीं कृत्वा जन्मदुर्गाणि संतर ।।"},
{"c": "12.309", "n": "17", "i": 61165, "v": "मृत्युनाभ्याहते लोके जरया परिपीडिते । अमोघासु पतन्तीषु धर्मयानेन संतर ।।"},
{"c": "12.309", "n": "18", "i": 61166, "v": "तिष्ठन्तं च शयानं च मृत्युरन्वेषते यदा । निर्वृतिं लभसे कस्मादकस्मान्मृत्युनाशितः ।।"},
{"c": "12.309", "n": "19", "i": 61167, "v": "संचिन्वानकमेवैनं कामानामवितृप्तकम् । वृकीवोरणमासाद्य मृत्युरादाय गच्छति ।।"},
{"c": "12.309", "n": "20", "i": 61168, "v": "क्रमशः संचितशिखो धर्मबुद्धिमयो महान् । अन्धकारे प्रवेष्टव्ये दीपो यत्नेन धार्यताम् ।।"},
{"c": "12.309", "n": "21", "i": 61169, "v": "संपतन्देहजालानि कदाचिदिह मानुषे । ब्राह्मण्यं लभते जन्तुस्तत्पुत्र परिपालय ।।"},
{"c": "12.309", "n": "22", "i": 61170, "v": "ब्राह्मणस्य हि देहोऽयं न कामार्थाय जायते । इह क्लेशाय तपसे प्रेत्य त्वनुपमं सुखम् ।।"},
{"c": "12.309", "n": "23", "i": 61171, "v": "ब्राह्मण्यं बहुभिरवाप्यते तपोभि;स्तल्लब्ध्वा न परिपणेन हेडितव्यम् । स्वाध्याये तपसि दमे च नित्ययुक्तः; क्षेमार्थी कुशलपरः सदा यतस्व ।।"},
{"c": "12.309", "n": "24", "i": 61172, "v": "अव्यक्तप्रकृतिरयं कलाशरीरः; सूक्ष्मात्मा क्षणत्रुटिशो निमेषरोमा । ऋत्वास्यः समबलशुक्लकृष्णनेत्रो; मासाङ्गो द्रवति वयोहयो नराणाम् ।।"},
{"c": "12.309", "n": "25", "i": 61173, "v": "तं दृष्ट्वा प्रसृतमजस्रमुग्रवेगं; गच्छन्तं सततमिहाव्यपेक्षमाणम् । चक्षुस्ते यदि न परप्रणेतृनेयं; धर्मे ते भवतु मनः परं निशम्य ।।"},
{"c": "12.309", "n": "26", "i": 61174, "v": "येऽमी तु प्रचलितधर्मकामवृत्ताः; क्रोशन्तः सततमनिष्टसंप्रयोगाः । क्लिश्यन्ते परिगतवेदनाशरीरा; बह्वीभिः सुभृशमधर्मवासनाभिः ।।"},
{"c": "12.309", "n": "27", "i": 61175, "v": "राजा धर्मपरः सदा शुभगोप्ता; समीक्ष्य सुकृतिनां दधाति लोकान् । बहुविधमपि चरतः प्रदिशति; सुखमनुपगतं निरवद्यम् ।।"},
{"c": "12.309", "n": "28", "i": 61176, "v": "श्वानो भीषणायोमुखानि वयांसि; वडगृध्रकुलपक्षिणां च संघाः । नरां कदने रुधिरपा गुरुवचन;नुदमुपरतं विशसन्ति ।।"},
{"c": "12.309", "n": "29", "i": 61177, "v": "मर्यादा नियताः स्वयंभुवा य इहेमाः; प्रभिनत्ति दशगुणा मनोनुगत्वात् । निवसति भृशमसुखं पितृविषय;विपिनमवगाह्य स पापः ।।"},
{"c": "12.309", "n": "30", "i": 61178, "v": "यो लुब्धः सुभृशं प्रियानृतश्च मनुष्यः; सततनिकृतिवञ्चनारतिः स्यात् । उपनिधिभिरसुखकृत्स परमनिरयगो; भृशमसुखमनुभवति दुष्कृतकर्मा ।।"},
{"c": "12.309", "n": "31", "i": 61179, "v": "उष्णां वैतरणीं महानदी;मवगाढोऽसिपत्रवनभिन्नगात्रः । परशुवनशयो निपतितो; वसति च महानिरये भृशार्तः ।।"},
{"c": "12.309", "n": "32", "i": 61180, "v": "महापदानि कत्थसे न चाप्यवेक्षसे परम् । चिरस्य मृत्युकारिकामनागतां न बुध्यसे ।।"},
{"c": "12.309", "n": "33", "i": 61181, "v": "प्रयास्यतां किमास्यते समुत्थितं महद्भयम् । अतिप्रमाथि दारुणं सुखस्य संविधीयताम् ।।"},
{"c": "12.309", "n": "34", "i": 61182, "v": "पुरा मृतः प्रणीयसे यमस्य मृत्युशासनात् । तदन्तिकाय दारुणैः प्रयत्नमार्जवे कुरु ।।"},
{"c": "12.309", "n": "35", "i": 61183, "v": "पुरा समूलबान्धवं प्रभुर्हरत्यदुःखवित् । तवेह जीवितं यमो न चास्ति तस्य वारकः ।।"},
{"c": "12.309", "n": "36", "i": 61184, "v": "पुरा विवाति मारुतो यमस्य यः पुरःसरः । पुरैक एव नीयसे कुरुष्व सांपरायिकम् ।।"},
{"c": "12.309", "n": "37", "i": 61185, "v": "पुरा सहिक्क एव ते प्रवाति मारुतोऽन्तकः । पुरा च विभ्रमन्ति ते दिशो महाभयागमे ।।"},
{"c": "12.309", "n": "38", "i": 61186, "v": "स्मृतिश्च संनिरुध्यते पुरा तवेह पुत्रक । समाकुलस्य गच्छतः समाधिमुत्तमं कुरु ।।"},
{"c": "12.309", "n": "39", "i": 61187, "v": "कृताकृते शुभाशुभे प्रमादकर्मविप्लुते । स्मरन्पुरा न तप्यसे निधत्स्व केवलं निधिम् ।।"},
{"c": "12.309", "n": "40", "i": 61188, "v": "पुरा जरा कलेवरं विजर्जरीकरोति ते । बलाङ्गरूपहारिणी निधत्स्व केवलं निधिम् ।।"},
{"c": "12.309", "n": "41", "i": 61189, "v": "पुरा शरीरमन्तको भिनत्ति रोगसायकैः । प्रसह्य जीवितक्षये तपो महत्समाचर ।।"},
{"c": "12.309", "n": "42", "i": 61190, "v": "पुरा वृका भयंकरा मनुष्यदेहगोचराः । अभिद्रवन्ति सर्वतो यतस्व पुण्यशीलने ।।"},
{"c": "12.309", "n": "43", "i": 61191, "v": "पुरान्धकारमेककोऽनुपश्यसि त्वरस्व वै । पुरा हिरण्मयान्नगान्निरीक्षसेऽद्रिमूर्धनि ।।"},
{"c": "12.309", "n": "44", "i": 61192, "v": "पुरा कुसंगतानि ते सुहृन्मुखाश्च शत्रवः । विचालयन्ति दर्शनाद्घटस्व पुत्र यत्परम् ।।"},
{"c": "12.309", "n": "45", "i": 61193, "v": "धनस्य यस्य राजतो भयं न चास्ति चौरतः । मृतं च यन्न मुञ्चति समर्जयस्व तद्धनम् ।।"},
{"c": "12.309", "n": "46", "i": 61194, "v": "न तत्र संविभज्यते स्वकर्मभिः परस्परम् । यदेव यस्य यौतकं तदेव तत्र सोऽश्नुते ।।"},
{"c": "12.309", "n": "47", "i": 61195, "v": "परत्र येन जीव्यते तदेव पुत्र दीयताम् । धनं यदक्षयं ध्रुवं समर्जयस्व तत्स्वयम् ।।"},
{"c": "12.309", "n": "48", "i": 61196, "v": "न यावदेव पच्यते महाजनस्य यावकम् । अपक्व एव यावके पुरा प्रणीयसे त्वर ।।"},
{"c": "12.309", "n": "49", "i": 61197, "v": "न मातृपितृबान्धवा न संस्तुतः प्रियो जनः । अनुव्रजन्ति संकटे व्रजन्तमेकपातिनम् ।।"},
{"c": "12.309", "n": "50", "i": 61198, "v": "यदेव कर्म केवलं स्वयं कृतं शुभाशुभम् । तदेव तस्य यौतकं भवत्यमुत्र गच्छतः ।।"},
{"c": "12.309", "n": "51", "i": 61199, "v": "हिरण्यरत्नसंचयाः शुभाशुभेन संचिताः । न तस्य देहसंक्षये भवन्ति कार्यसाधकाः ।।"},
{"c": "12.309", "n": "52", "i": 61200, "v": "परत्रगामिकस्य ते कृताकृतस्य कर्मणः । न साक्षिरात्मना समो नृणामिहास्ति कश्चन ।।"},
{"c": "12.309", "n": "53", "i": 61201, "v": "मनुष्यदेहशून्यकं भवत्यमुत्र गच्छतः । प्रपश्य बुद्धिचक्षुषा प्रदृश्यते हि सर्वतः ।।"},
{"c": "12.309", "n": "54", "i": 61202, "v": "इहाग्निसूर्यवायवः शरीरमाश्रितास्त्रयः । त एव तस्य साक्षिणो भवन्ति धर्मदर्शिनः ।।"},
{"c": "12.309", "n": "55", "i": 61203, "v": "यथानिशेषु सर्वतःस्पृशत्सु सर्वदारिषु । प्रकाशगूढवृत्तिषु स्वधर्ममेव पालय ।।"},
{"c": "12.309", "n": "56", "i": 61204, "v": "अनेकपारिपन्थिके विरूपरौद्ररक्षिते । स्वमेव कर्म रक्ष्यतां स्वकर्म तत्र गच्छति ।।"},
{"c": "12.309", "n": "57", "i": 61205, "v": "न तत्र संविभज्यते स्वकर्मणा परस्परम् । यथाकृतं स्वकर्मजं तदेव भुज्यते फलम् ।।"},
{"c": "12.309", "n": "58", "i": 61206, "v": "यथाप्सरोगणाः फलं सुखं महर्षिभिः सह । तथाप्नुवन्ति कर्मतो विमानकामगामिनः ।।"},
{"c": "12.309", "n": "59", "i": 61207, "v": "यथेह यत्कृतं शुभं विपाप्मभिः कृतात्मभिः । तदाप्नुवन्ति मानवास्तथा विशुद्धयोनयः ।।"},
{"c": "12.309", "n": "60", "i": 61208, "v": "प्रजापतेः सलोकतां बृहस्पतेः शतक्रतोः । व्रजन्ति ते परां गतिं गृहस्थधर्मसेतुभिः ।।"},
{"c": "12.309", "n": "61", "i": 61209, "v": "सहस्रशोऽप्यनेकशः प्रवक्तुमुत्सहामहे । अबुद्धिमोहनं पुनः प्रभुर्विना न यावकम् ।।"},
{"c": "12.309", "n": "62", "i": 61210, "v": "गता द्विरष्टवर्षता ध्रुवोऽसि पञ्चविंशकः । कुरुष्व धर्मसंचयं वयो हि तेऽतिवर्तते ।।"},
{"c": "12.309", "n": "63", "i": 61211, "v": "पुरा करोति सोऽन्तकः प्रमादगोमुखं दमम् । यथागृहीतमुत्थितं त्वरस्व धर्मपालने ।।"},
{"c": "12.309", "n": "64", "i": 61212, "v": "यदा त्वमेव पृष्ठतस्त्वमग्रतो गमिष्यसि । तथा गतिं गमिष्यतः किमात्मना परेण वा ।।"},
{"c": "12.309", "n": "65", "i": 61213, "v": "यदेकपातिनां सतां भवत्यमुत्र गच्छताम् । भयेषु सांपरायिकं निधत्स्व तं महानिधिम् ।।"},
{"c": "12.309", "n": "66", "i": 61214, "v": "सकूलमूलबान्धवं प्रभुर्हरत्यसङ्गवान् । न सन्ति यस्य वारकाः कुरुष्व धर्मसंनिधिम् ।।"},
{"c": "12.309", "n": "67", "i": 61215, "v": "इदं निदर्शनं मया तवेह पुत्र संमतम् । स्वदर्शनानुमानतः प्रवर्णितं कुरुष्व तत् ।।"},
{"c": "12.309", "n": "68", "i": 61216, "v": "दधाति यः स्वकर्मणा धनानि यस्य कस्यचित् । अबुद्धिमोहजैर्गुणैः शतैक एव युज्यते ।।"},
{"c": "12.309", "n": "69", "i": 61217, "v": "श्रुतं समर्थमस्तु ते प्रकुर्वतः शुभाः क्रियाः । तदेव तत्र दर्शनं कृतज्ञमर्थसंहितम् ।।"},
{"c": "12.309", "n": "70", "i": 61218, "v": "निबन्धनी रज्जुरेषा या ग्रामे वसतो रतिः । छित्त्वैनां सुकृतो यान्ति नैनां छिन्दन्ति दुष्कृतः ।।"},
{"c": "12.309", "n": "71", "i": 61219, "v": "किं ते धनेन किं बन्धुभिस्ते; किं ते पुत्रैः पुत्रक यो मरिष्यसि । आत्मानमन्विच्छ गुहां प्रविष्टं; पितामहास्ते क्व गताश्च सर्वे ।।"},
{"c": "12.309", "n": "72", "i": 61220, "v": "श्वःकार्यमद्य कुर्वीत पूर्वाह्णे चापराह्णिकम् । को हि तद्वेद कस्याद्य मृत्युसेना निवेक्ष्यते ।।"},
{"c": "12.309", "n": "73", "i": 61221, "v": "अनुगम्य श्मशानान्तं निवर्तन्तीह बान्धवाः । अग्नौ प्रक्षिप्य पुरुषं ज्ञातयः सुहृदस्तथा ।।"},
{"c": "12.309", "n": "74", "i": 61222, "v": "नास्तिकान्निरनुक्रोशान्नरान्पापमतौ स्थितान् । वामतः कुरु विश्रब्धं परं प्रेप्सुरतन्द्रितः ।।"},
{"c": "12.309", "n": "75", "i": 61223, "v": "एवमभ्याहते लोके कालेनोपनिपीडिते । सुमहद्धैर्यमालम्ब्य धर्मं सर्वात्मना कुरु ।।"},
{"c": "12.309", "n": "76", "i": 61224, "v": "अथेमं दर्शनोपायं सम्यग्यो वेत्ति मानवः । सम्यक्स धर्मं कृत्वेह परत्र सुखमेधते ।।"},
{"c": "12.309", "n": "77", "i": 61225, "v": "न देहभेदे मरणं विजानतां; न च प्रणाशः स्वनुपालिते पथि । धर्मं हि यो वर्धयते स पण्डितो; य एव धर्माच्च्यवते स मुह्यति ।।"},
{"c": "12.309", "n": "78", "i": 61226, "v": "प्रयुक्तयोः कर्मपथि स्वकर्मणोः; फलं प्रयोक्ता लभते यथाविधि । निहीनकर्मा निरयं प्रपद्यते; त्रिविष्टपं गच्छति धर्मपारगः ।।"},
{"c": "12.309", "n": "79", "i": 61227, "v": "सोपानभूतं स्वर्गस्य मानुष्यं प्राप्य दुर्लभम् । तथात्मानं समादध्याद्भ्रश्येत न पुनर्यथा ।।"},
{"c": "12.309", "n": "80", "i": 61228, "v": "यस्य नोत्क्रामति मतिः स्वर्गमार्गानुसारिणी । तमाहुः पुण्यकर्माणमशोच्यं मित्रबान्धवैः ।।"},
{"c": "12.309", "n": "81", "i": 61229, "v": "यस्य नोपहता बुद्धिर्निश्चयेष्ववलम्बते । स्वर्गे कृतावकाशस्य तस्य नास्ति महद्भयम् ।।"},
{"c": "12.309", "n": "82", "i": 61230, "v": "तपोवनेषु ये जातास्तत्रैव निधनं गताः । तेषामल्पतरो धर्मः कामभोगमजानताम् ।।"},
{"c": "12.309", "n": "83", "i": 61231, "v": "यस्तु भोगान्परित्यज्य शरीरेण तपश्चरेत् । न तेन किंचिन्न प्राप्तं तन्मे बहुमतं फलम् ।।"},
{"c": "12.309", "n": "84", "i": 61232, "v": "मातापितृसहस्राणि पुत्रदारशतानि च । अनागतान्यतीतानि कस्य ते कस्य वा वयम् ।।"},
{"c": "12.309", "n": "85", "i": 61233, "v": "न तेषां भवता कार्यं न कार्यं तव तैरपि । स्वकृतैस्तानि यातानि भवांश्चैव गमिष्यति ।।"},
{"c": "12.309", "n": "86", "i": 61234, "v": "इह लोके हि धनिनः परोऽपि स्वजनायते । स्वजनस्तु दरिद्राणां जीवतामेव नश्यति ।।"},
{"c": "12.309", "n": "87", "i": 61235, "v": "संचिनोत्यशुभं कर्म कलत्रापेक्षया नरः । ततः क्लेशमवाप्नोति परत्रेह तथैव च ।।"},
{"c": "12.309", "n": "88", "i": 61236, "v": "पश्य त्वं छिद्रभूतं हि जीवलोकं स्वकर्मणा । तत्कुरुष्व तथा पुत्र कृत्स्नं यत्समुदाहृतम् ।।"},
{"c": "12.309", "n": "89", "i": 61237, "v": "तदेतत्संप्रदृश्यैव कर्मभूमिं प्रविश्य ताम् । शुभान्याचरितव्यानि परलोकमभीप्सता ।।"},
{"c": "12.309", "n": "90", "i": 61238, "v": "मासर्तुसंज्ञापरिवर्तकेन; सूर्याग्निना रात्रिदिवेन्धनेन । स्वकर्मनिष्ठाफलसाक्षिकेण; भूतानि कालः पचति प्रसह्य ।।"},
{"c": "12.309", "n": "91", "i": 61239, "v": "धनेन किं यन्न ददाति नाश्नुते; बलेन किं येन रिपून्न बाधते । श्रुतेन किं येन न धर्ममाचरे;त्किमात्मना यो न जितेन्द्रियो वशी ।।"},
{"c": "12.309", "n": "92", "i": 61240, "v": "इदं द्वैपायनवचो हितमुक्तं निशम्य तु । शुको गतः परित्यज्य पितरं मोक्षदेशिकम् ।।"},
{"c": "12.310", "t": "युधिष्ठिर उवाच ।"},
{"c": "12.310", "n": "1", "i": 61241, "v": "कथं व्यासस्य धर्मात्मा शुको जज्ञे महातपाः । सिद्धिं च परमां प्राप्तस्तन्मे ब्रूहि पितामह ।।"},
{"c": "12.310", "n": "2", "i": 61242, "v": "कस्यां चोत्पादयामास शुकं व्यासस्तपोधनः । न ह्यस्य जननीं विद्म जन्म चाग्र्यं महात्मनः ।।"},
{"c": "12.310", "n": "3", "i": 61243, "v": "कथं च बालस्य सतः सूक्ष्मज्ञाने गता मतिः । यथा नान्यस्य लोकेऽस्मिन्द्वितीयस्येह कस्यचित् ।।"},
{"c": "12.310", "n": "4", "i": 61244, "v": "एतदिच्छाम्यहं श्रोतुं विस्तरेण महाद्युते । न हि मे तृप्तिरस्तीह शृण्वतोऽमृतमुत्तमम् ।।"},
{"c": "12.310", "n": "5", "i": 61245, "v": "माहात्म्यमात्मयोगं च विज्ञानं च शुकस्य ह । यथावदानुपूर्व्येण तन्मे ब्रूहि पितामह ।।"},
{"c": "12.310", "t": "भीष्म उवाच ।"},
{"c": "12.310", "n": "6", "i": 61246, "v": "न हायनैर्न पलितैर्न वित्तेन न बन्धुभिः । ऋषयश्चक्रिरे धर्मं योऽनूचानः स नो महान् ।।"},
{"c": "12.310", "n": "7", "i": 61247, "v": "तपोमूलमिदं सर्वं यन्मां पृच्छसि पाण्डव । तदिन्द्रियाणि संयम्य तपो भवति नान्यथा ।।"},
{"c": "12.310", "n": "8", "i": 61248, "v": "इन्द्रियाणां प्रसङ्गेन दोषमृच्छत्यसंशयम् । संनियम्य तु तान्येव सिद्धिं प्राप्नोति मानवः ।।"},
{"c": "12.310", "n": "9", "i": 61249, "v": "अश्वमेधसहस्रस्य वाजपेयशतस्य च । योगस्य कलया तात न तुल्यं विद्यते फलम् ।।"},
{"c": "12.310", "n": "10", "i": 61250, "v": "अत्र ते वर्तयिष्यामि जन्मयोगफलं यथा । शुकस्याग्र्यां गतिं चैव दुर्विदामकृतात्मभिः ।।"},
{"c": "12.310", "n": "11", "i": 61251, "v": "मेरुशृङ्गे किल पुरा कर्णिकारवनायुते । विजहार महादेवो भीमैर्भूतगणैर्वृतः ।।"},
{"c": "12.310", "n": "12", "i": 61252, "v": "शैलराजसुता चैव देवी तत्राभवत्पुरा । तत्र दिव्यं तपस्तेपे कृष्णद्वैपायनः प्रभुः ।।"},
{"c": "12.310", "n": "13", "i": 61253, "v": "योगेनात्मानमाविश्य योगधर्मपरायणः । धारयन्स तपस्तेपे पुत्रार्थं कुरुसत्तम ।।"},
{"c": "12.310", "n": "14", "i": 61254, "v": "अग्नेर्भूमेरपां वायोरन्तरिक्षस्य चाभिभो । वीर्येण संमितः पुत्रो मम भूयादिति स्म ह ।।"},
{"c": "12.310", "n": "15", "i": 61255, "v": "संकल्पेनाथ सोऽनेन दुष्प्रापेणाकृतात्मभिः । वरयामास देवेशमास्थितस्तप उत्तमम् ।।"},
{"c": "12.310", "n": "16", "i": 61256, "v": "अतिष्ठन्मारुताहारः शतं किल समाः प्रभुः । आराधयन्महादेवं बहुरूपमुमापतिम् ।।"},
{"c": "12.310", "n": "17", "i": 61257, "v": "तत्र ब्रह्मर्षयश्चैव सर्वे देवर्षयस्तथा । लोकपालाश्च लोकेशं साध्याश्च वसुभिः सह ।।"},
{"c": "12.310", "n": "18", "i": 61258, "v": "आदित्याश्चैव रुद्राश्च दिवाकरनिशाकरौ । मरुतो मारुतश्चैव सागराः सरितस्तथा ।।"},
{"c": "12.310", "n": "19", "i": 61259, "v": "अश्विनौ देवगन्धर्वास्तथा नारदपर्वतौ । विश्वावसुश्च गन्धर्वः सिद्धाश्चाप्सरसां गणाः ।।"},
{"c": "12.310", "n": "20", "i": 61260, "v": "तत्र रुद्रो महादेवः कर्णिकारमयीं शुभाम् । धारयाणः स्रजं भाति ज्योत्स्नामिव निशाकरः ।।"},
{"c": "12.310", "n": "21", "i": 61261, "v": "तस्मिन्दिव्ये वने रम्ये देवदेवर्षिसंकुले । आस्थितः परमं योगमृषिः पुत्रार्थमुद्यतः ।।"},
{"c": "12.310", "n": "22", "i": 61262, "v": "न चास्य हीयते वर्णो न ग्लानिरुपजायते । त्रयाणामपि लोकानां तदद्भुतमिवाभवत् ।।"},
{"c": "12.310", "n": "23", "i": 61263, "v": "जटाश्च तेजसा तस्य वैश्वानरशिखोपमाः । प्रज्वलन्त्यः स्म दृश्यन्ते युक्तस्यामिततेजसः ।।"},
{"c": "12.310", "n": "24", "i": 61264, "v": "मार्कण्डेयो हि भगवानेतदाख्यातवान्मम । स देवचरितानीह कथयामास मे सदा ।।"},
{"c": "12.310", "n": "25", "i": 61265, "v": "ता एताद्यापि कृष्णस्य तपसा तेन दीपिताः । अग्निवर्णा जटास्तात प्रकाशन्ते महात्मनः ।।"},
{"c": "12.310", "n": "26", "i": 61266, "v": "एवंविधेन तपसा तस्य भक्त्या च भारत । महेश्वरः प्रसन्नात्मा चकार मनसा मतिम् ।।"},
{"c": "12.310", "n": "27", "i": 61267, "v": "उवाच चैनं भगवांस्त्र्यम्बकः प्रहसन्निव । एवंविधस्ते तनयो द्वैपायन भविष्यति ।।"},
{"c": "12.310", "n": "28", "i": 61268, "v": "यथा ह्यग्निर्यथा वायुर्यथा भूमिर्यथा जलम् । यथा च खं तथा शुद्धो भविष्यति सुतो महान् ।।"},
{"c": "12.310", "n": "29", "i": 61269, "v": "तद्भावभावी तद्बुद्धिस्तदात्मा तदपाश्रयः । तेजसावृत्य लोकांस्त्रीन्यशः प्राप्स्यति केवलम् ।।"},
{"c": "12.311", "t": "भीष्म उवाच ।"},
{"c": "12.311", "n": "1", "i": 61270, "v": "स लब्ध्वा परमं देवाद्वरं सत्यवतीसुतः । अरणीं त्वथ संगृह्य ममन्थाग्निचिकीर्षया ।।"},
{"c": "12.311", "n": "2", "i": 61271, "v": "अथ रूपं परं राजन्बिभ्रतीं स्वेन तेजसा । घृताचीं नामाप्सरसमपश्यद्भगवानृषिः ।।"},
{"c": "12.311", "n": "3", "i": 61272, "v": "ऋषिरप्सरसं दृष्ट्वा सहसा काममोहितः । अभवद्भगवान्व्यासो वने तस्मिन्युधिष्ठिर ।।"},
{"c": "12.311", "n": "4", "i": 61273, "v": "सा च कृत्वा तदा व्यासं कामसंविग्नमानसम् । शुकी भूत्वा महाराज घृताची समुपागमत् ।।"},
{"c": "12.311", "n": "5", "i": 61274, "v": "स तामप्सरसं दृष्ट्वा रूपेणान्येन संवृताम् । शरीरजेनानुगतः सर्वगात्रातिगेन ह ।।"},
{"c": "12.311", "n": "6", "i": 61275, "v": "स तु धैर्येण महता निगृह्णन्हृच्छयं मुनिः । न शशाक नियन्तुं तद्व्यासः प्रविसृतं मनः । भावित्वाच्चैव भावस्य घृताच्या वपुषा हृतः ।।"},
{"c": "12.311", "n": "7", "i": 61276, "v": "यत्नान्नियच्छतस्तस्य मुनेरग्निचिकीर्षया । अरण्यामेव सहसा तस्य शुक्रमवापतत् ।।"},
{"c": "12.311", "n": "8", "i": 61277, "v": "सोऽविशङ्केन मनसा तथैव द्विजसत्तमः । अरणीं ममन्थ ब्रह्मर्षिस्तस्यां जज्ञे शुको नृप ।।"},
{"c": "12.311", "n": "9", "i": 61278, "v": "शुक्रे निर्मथ्यमाने तु शुको जज्ञे महातपाः । परमर्षिर्महायोगी अरणीगर्भसंभवः ।।"},
{"c": "12.311", "n": "10", "i": 61279, "v": "यथाध्वरे समिद्धोऽग्निर्भाति हव्यमुपात्तवान् । तथारूपः शुको जज्ञे प्रज्वलन्निव तेजसा ।।"},
{"c": "12.311", "n": "11", "i": 61280, "v": "बिभ्रत्पितुश्च कौरव्य रूपवर्णमनुत्तमम् । बभौ तदा भावितात्मा विधूमोऽग्निरिव ज्वलन् ।।"},
{"c": "12.311", "n": "12", "i": 61281, "v": "तं गङ्गा सरितां श्रेष्ठा मेरुपृष्ठे जनेश्वर । स्वरूपिणी तदाभ्येत्य स्नापयामास वारिणा ।।"},
{"c": "12.311", "n": "13", "i": 61282, "v": "अन्तरिक्षाच्च कौरव्य दण्डः कृष्णाजिनं च ह । पपात भुवि राजेन्द्र शुकस्यार्थे महात्मनः ।।"},
{"c": "12.311", "n": "14", "i": 61283, "v": "जेगीयन्ते स्म गन्धर्वा ननृतुश्चाप्सरोगणाः । देवदुन्दुभयश्चैव प्रावाद्यन्त महास्वनाः ।।"},
{"c": "12.311", "n": "15", "i": 61284, "v": "विश्वावसुश्च गन्धर्वस्तथा तुम्बुरुनारदौ । हाहाहूहू च गन्धर्वौ तुष्टुवुः शुकसंभवम् ।।"},
{"c": "12.311", "n": "16", "i": 61285, "v": "तत्र शक्रपुरोगाश्च लोकपालाः समागताः । देवा देवर्षयश्चैव तथा ब्रह्मर्षयोऽपि च ।।"},
{"c": "12.311", "n": "17", "i": 61286, "v": "दिव्यानि सर्वपुष्पाणि प्रववर्षात्र मारुतः । जङ्गमं स्थावरं चैव प्रहृष्टमभवज्जगत् ।।"},
{"c": "12.311", "n": "18", "i": 61287, "v": "तं महात्मा स्वयं प्रीत्या देव्या सह महाद्युतिः । जातमात्रं मुनेः पुत्रं विधिनोपानयत्तदा ।।"},
{"c": "12.311", "n": "19", "i": 61288, "v": "तस्य देवेश्वरः शक्रो दिव्यमद्भुतदर्शनम् । ददौ कमण्डलुं प्रीत्या देववासांसि चाभिभो ।।"},
{"c": "12.311", "n": "20", "i": 61289, "v": "हंसाश्च शतपत्राश्च सारसाश्च सहस्रशः । प्रदक्षिणमवर्तन्त शुकाश्चाषाश्च भारत ।।"},
{"c": "12.311", "n": "21", "i": 61290, "v": "आरणेयस्तथा दिव्यं प्राप्य जन्म महाद्युतिः । तत्रैवोवास मेधावी व्रतचारी समाहितः ।।"},
{"c": "12.311", "n": "22", "i": 61291, "v": "उत्पन्नमात्रं तं वेदाः सरहस्याः ससंग्रहाः । उपतस्थुर्महाराज यथास्य पितरं तथा ।।"},
{"c": "12.311", "n": "23", "i": 61292, "v": "बृहस्पतिं तु वव्रे स वेदवेदाङ्गभाष्यवित् । उपाध्यायं महाराज धर्ममेवानुचिन्तयन् ।।"},
{"c": "12.311", "n": "24", "i": 61293, "v": "सोऽधीत्य वेदानखिलान्सरहस्यान्ससंग्रहान् । इतिहासं च कार्त्स्न्येन राजशास्त्राणि चाभिभो ।।"},
{"c": "12.311", "n": "25", "i": 61294, "v": "गुरवे दक्षिणां दत्त्वा समावृत्तो महामुनिः । उग्रं तपः समारेभे ब्रह्मचारी समाहितः ।।"},
{"c": "12.311", "n": "26", "i": 61295, "v": "देवतानामृषीणां च बाल्येऽपि स महातपाः । संमन्त्रणीयो मान्यश्च ज्ञानेन तपसा तथा ।।"},
{"c": "12.311", "n": "27", "i": 61296, "v": "न त्वस्य रमते बुद्धिराश्रमेषु नराधिप । त्रिषु गार्हस्थ्यमूलेषु मोक्षधर्मानुदर्शिनः ।।"},
{"c": "12.312", "t": "भीष्म उवाच ।"},
{"c": "12.312", "n": "1", "i": 61297, "v": "स मोक्षमनुचिन्त्यैव शुकः पितरमभ्यगात् । प्राहाभिवाद्य च गुरुं श्रेयोर्थी विनयान्वितः ।।"},
{"c": "12.312", "n": "2", "i": 61298, "v": "मोक्षधर्मेषु कुशलो भगवान्प्रब्रवीतु मे । यथा मे मनसः शान्तिः परमा संभवेत्प्रभो ।।"},
{"c": "12.312", "n": "3", "i": 61299, "v": "श्रुत्वा पुत्रस्य वचनं परमर्षिरुवाच तम् । अधीष्व पुत्र मोक्षं वै धर्मांश्च विविधानपि ।।"},
{"c": "12.312", "n": "4", "i": 61300, "v": "पितुर्नियोगाज्जग्राह शुको ब्रह्मविदां वरः । योगशास्त्रं च निखिलं कापिलं चैव भारत ।।"},
{"c": "12.312", "n": "5", "i": 61301, "v": "स तं ब्राह्म्या श्रिया युक्तं ब्रह्मतुल्यपराक्रमम् । मेने पुत्रं यदा व्यासो मोक्षविद्याविशारदम् ।।"},
{"c": "12.312", "n": "6", "i": 61302, "v": "उवाच गच्छेति तदा जनकं मिथिलेश्वरम् । स ते वक्ष्यति मोक्षार्थं निखिलेन विशेषतः ।।"},
{"c": "12.312", "n": "7", "i": 61303, "v": "पितुर्नियोगादगमन्मैथिलं जनकं नृपम् । प्रष्टुं धर्मस्य निष्ठां वै मोक्षस्य च परायणम् ।।"},
{"c": "12.312", "n": "8", "i": 61304, "v": "उक्तश्च मानुषेण त्वं पथा गच्छेत्यविस्मितः । न प्रभावेण गन्तव्यमन्तरिक्षचरेण वै ।।"},
{"c": "12.312", "n": "9", "i": 61305, "v": "आर्जवेणैव गन्तव्यं न सुखान्वेषिणा पथा । नान्वेष्टव्या विशेषास्तु विशेषा हि प्रसङ्गिनः ।।"},
{"c": "12.312", "n": "10", "i": 61306, "v": "अहंकारो न कर्तव्यो याज्ये तस्मिन्नराधिपे । स्थातव्यं च वशे तस्य स ते छेत्स्यति संशयम् ।।"},
{"c": "12.312", "n": "11", "i": 61307, "v": "स धर्मकुशलो राजा मोक्षशास्त्रविशारदः । याज्यो मम स यद्ब्रूयात्तत्कार्यमविशङ्कया ।।"},
{"c": "12.312", "n": "12", "i": 61308, "v": "एवमुक्तः स धर्मात्मा जगाम मिथिलां मुनिः । पद्भ्यां शक्तोऽन्तरिक्षेण क्रान्तुं भूमिं ससागराम् ।।"},
{"c": "12.312", "n": "13", "i": 61309, "v": "स गिरींश्चाप्यतिक्रम्य नदीस्तीर्त्वा सरांसि च । बहुव्यालमृगाकीर्णा विविधाश्चाटवीस्तथा ।।"},
{"c": "12.312", "n": "14", "i": 61310, "v": "मेरोर्हरेश्च द्वे वर्षे वर्षं हैमवतं तथा । क्रमेणैव व्यतिक्रम्य भारतं वर्षमासदत् ।।"},
{"c": "12.312", "n": "15", "i": 61311, "v": "स देशान्विविधान्पश्यंश्चीनहूणनिषेवितान् । आर्यावर्तमिमं देशमाजगाम महामुनिः ।।"},
{"c": "12.312", "n": "16", "i": 61312, "v": "पितुर्वचनमाज्ञाय तमेवार्थं विचिन्तयन् । अध्वानं सोऽतिचक्राम खेऽचरः खे चरन्निव ।।"},
{"c": "12.312", "n": "17", "i": 61313, "v": "पत्तनानि च रम्याणि स्फीतानि नगराणि च । रत्नानि च विचित्राणि शुकः पश्यन्न पश्यति ।।"},
{"c": "12.312", "n": "18", "i": 61314, "v": "उद्यानानि च रम्याणि तथैवायतनानि च । पुण्यानि चैव तीर्थानि सोऽतिक्रम्य तथाध्वनः ।।"},
{"c": "12.312", "n": "19", "i": 61315, "v": "सोऽचिरेणैव कालेन विदेहानाससाद ह । रक्षितान्धर्मराजेन जनकेन महात्मना ।।"},
{"c": "12.312", "n": "20", "i": 61316, "v": "तत्र ग्रामान्बहून्पश्यन्बह्वन्नरसभोजनान् । पल्लीघोषान्समृद्धांश्च बहुगोकुलसंकुलान् ।।"},
{"c": "12.312", "n": "21", "i": 61317, "v": "स्फीतांश्च शालियवसैर्हंससारससेवितान् । पद्मिनीभिश्च शतशः श्रीमतीभिरलंकृतान् ।।"},
{"c": "12.312", "n": "22", "i": 61318, "v": "स विदेहानतिक्रम्य समृद्धजनसेवितान् । मिथिलोपवनं रम्यमाससाद महर्द्धिमत् ।।"},
{"c": "12.312", "n": "23", "i": 61319, "v": "हस्त्यश्वरथसंकीर्णं नरनारीसमाकुलम् । पश्यन्नपश्यन्निव तत्समतिक्रामदच्युतः ।।"},
{"c": "12.312", "n": "24", "i": 61320, "v": "मनसा तं वहन्भारं तमेवार्थं विचिन्तयन् । आत्मारामः प्रसन्नात्मा मिथिलामाससाद ह ।।"},
{"c": "12.312", "n": "25", "i": 61321, "v": "तस्या द्वारं समासाद्य द्वारपालैर्निवारितः । स्थितो ध्यानपरो मुक्तो विदितः प्रविवेश ह ।।"},
{"c": "12.312", "n": "26", "i": 61322, "v": "स राजमार्गमासाद्य समृद्धजनसंकुलम् । पार्थिवक्षयमासाद्य निःशङ्कः प्रविवेश ह ।।"},
{"c": "12.312", "n": "27", "i": 61323, "v": "तत्रापि द्वारपालास्तमुग्रवाचो न्यषेधयन् । तथैव च शुकस्तत्र निर्मन्युः समतिष्ठत ।।"},
{"c": "12.312", "n": "28", "i": 61324, "v": "न चातपाध्वसंतप्तः क्षुत्पिपासाश्रमान्वितः । प्रताम्यति ग्लायति वा नापैति च तथातपात् ।।"},
{"c": "12.312", "n": "29", "i": 61325, "v": "तेषां तु द्वारपालानामेकः शोकसमन्वितः । मध्यंगतमिवादित्यं दृष्ट्वा शुकमवस्थितम् ।।"},
{"c": "12.312", "n": "30", "i": 61326, "v": "पूजयित्वा यथान्यायमभिवाद्य कृताञ्जलिः । प्रावेशयत्ततः कक्ष्यां द्वितीयां राजवेश्मनः ।।"},
{"c": "12.312", "n": "31", "i": 61327, "v": "तत्रासीनः शुकस्तात मोक्षमेवानुचिन्तयन् । छायायामातपे चैव समदर्शी महाद्युतिः ।।"},
{"c": "12.312", "n": "32", "i": 61328, "v": "तं मुहूर्तादिवागम्य राज्ञो मन्त्री कृताञ्जलिः । प्रावेशयत्ततः कक्ष्यां तृतीयां राजवेश्मनः ।।"},
{"c": "12.312", "n": "33", "i": 61329, "v": "तत्रान्तःपुरसंबद्धं महच्चैत्ररथोपमम् । सुविभक्तजलाक्रीडं रम्यं पुष्पितपादपम् ।।"},
{"c": "12.312", "n": "34", "i": 61330, "v": "तद्दर्शयित्वा स शुकं मन्त्री काननमुत्तमम् । अर्हमासनमादिश्य निश्चक्राम ततः पुनः ।।"},
{"c": "12.312", "n": "35", "i": 61331, "v": "तं चारुवेषाः सुश्रोण्यस्तरुण्यः प्रियदर्शनाः । सूक्ष्मरक्ताम्बरधरास्तप्तकाञ्चनभूषणाः ।।"},
{"c": "12.312", "n": "36", "i": 61332, "v": "संलापोल्लापकुशला नृत्तगीतविशारदाः । स्मितपूर्वाभिभाषिण्यो रूपेणाप्सरसां समाः ।।"},
{"c": "12.312", "n": "37", "i": 61333, "v": "कामोपचारकुशला भावज्ञाः सर्वकोविदाः । परं पञ्चाशतो नार्यो वारमुख्याः समाद्रवन् ।।"},
{"c": "12.312", "n": "38", "i": 61334, "v": "पाद्यादीनि प्रतिग्राह्य पूजया परयार्च्य च । देशकालोपपन्नेन साध्वन्नेनाप्यतर्पयन् ।।"},
{"c": "12.312", "n": "39", "i": 61335, "v": "तस्य भुक्तवतस्तात तदन्तःपुरकाननम् । सुरम्यं दर्शयामासुरेकैकश्येन भारत ।।"},
{"c": "12.312", "n": "40", "i": 61336, "v": "क्रीडन्त्यश्च हसन्त्यश्च गायन्त्यश्चैव ताः शुकम् । उदारसत्त्वं सत्त्वज्ञाः सर्वाः पर्यचरंस्तदा ।।"},
{"c": "12.312", "n": "41", "i": 61337, "v": "आरणेयस्तु शुद्धात्मा त्रिसंदेहस्त्रिकर्मकृत् । वश्येन्द्रियो जितक्रोधो न हृष्यति न कुप्यति ।।"},
{"c": "12.312", "n": "42", "i": 61338, "v": "तस्मै शय्यासनं दिव्यं वरार्हं रत्नभूषितम् । स्पर्ध्यास्तरणसंस्तीर्णं ददुस्ताः परमस्त्रियः ।।"},
{"c": "12.312", "n": "43", "i": 61339, "v": "पादशौचं तु कृत्वैव शुकः संध्यामुपास्य च । निषसादासने पुण्ये तमेवार्थं विचिन्तयन् ।।"},
{"c": "12.312", "n": "44", "i": 61340, "v": "पूर्वरात्रे तु तत्रासौ भूत्वा ध्यानपरायणः । मध्यरात्रे यथान्यायं निद्रामाहारयत्प्रभुः ।।"},
{"c": "12.312", "n": "45", "i": 61341, "v": "ततो मुहूर्तादुत्थाय कृत्वा शौचमनन्तरम् । स्त्रीभिः परिवृतो धीमान्ध्यानमेवान्वपद्यत ।।"},
{"c": "12.312", "n": "46", "i": 61342, "v": "अनेन विधिना कार्ष्णिस्तदहःशेषमच्युतः । तां च रात्रिं नृपकुले वर्तयामास भारत ।।"},
{"c": "12.313", "t": "भीष्म उवाच ।"},
{"c": "12.313", "n": "1", "i": 61343, "v": "ततः स राजा जनको मन्त्रिभिः सह भारत । पुरः पुरोहितं कृत्वा सर्वाण्यन्तःपुराणि च ।।"},
{"c": "12.313", "n": "2", "i": 61344, "v": "आसनं च पुरस्कृत्य रत्नानि विविधानि च । शिरसा चार्घ्यमादाय गुरुपुत्रं समभ्यगात् ।।"},
{"c": "12.313", "n": "3", "i": 61345, "v": "स तदासनमादाय बहुरत्नविभूषितम् । स्पर्ध्यास्तरणसंस्तीर्णं सर्वतोभद्रमृद्धिमत् ।।"},
{"c": "12.313", "n": "4", "i": 61346, "v": "पुरोधसा संगृहीतं हस्तेनालभ्य पार्थिवः । प्रददौ गुरुपुत्राय शुकाय परमार्चितम् ।।"},
{"c": "12.313", "n": "5", "i": 61347, "v": "तत्रोपविष्टं तं कार्ष्णिं शास्त्रतः प्रत्यपूजयत् । पाद्यं निवेद्य प्रथममर्घ्यं गां च न्यवेदयत् । स च तां मन्त्रवत्पूजां प्रत्यगृह्णाद्यथाविधि ।।"},
{"c": "12.313", "n": "6", "i": 61348, "v": "प्रतिगृह्य च तां पूजां जनकाद्द्विजसत्तमः । गां चैव समनुज्ञाय राजानमनुमान्य च ।।"},
{"c": "12.313", "n": "7", "i": 61349, "v": "पर्यपृच्छन्महातेजा राज्ञः कुशलमव्ययम् । अनामयं च राजेन्द्र शुकः सानुचरस्य ह ।।"},
{"c": "12.313", "n": "8", "i": 61350, "v": "अनुज्ञातः स तेनाथ निषसाद सहानुगः । उदारसत्त्वाभिजनो भूमौ राजा कृताञ्जलिः ।।"},
{"c": "12.313", "n": "9", "i": 61351, "v": "कुशलं चाव्ययं चैव पृष्ट्वा वैयासकिं नृपः । किमागमनमित्येव पर्यपृच्छत पार्थिवः ।।"},
{"c": "12.313", "t": "शुक उवाच ।"},
{"c": "12.313", "n": "10", "i": 61352, "v": "पित्राहमुक्तो भद्रं ते मोक्षधर्मार्थकोविदः । विदेहराजो याज्यो मे जनको नाम विश्रुतः ।।"},
{"c": "12.313", "n": "11", "i": 61353, "v": "तत्र गच्छस्व वै तूर्णं यदि ते हृदि संशयः । प्रवृत्तौ वा निवृत्तौ वा स ते छेत्स्यति संशयम् ।।"},
{"c": "12.313", "n": "12", "i": 61354, "v": "सोऽहं पितुर्नियोगात्त्वामुपप्रष्टुमिहागतः । तन्मे धर्मभृतां श्रेष्ठ यथावद्वक्तुमर्हसि ।।"},
{"c": "12.313", "n": "13", "i": 61355, "v": "किं कार्यं ब्राह्मणेनेह मोक्षार्थश्च किमात्मकः । कथं च मोक्षः कर्तव्यो ज्ञानेन तपसापि वा ।।"},
{"c": "12.313", "t": "जनक उवाच ।"},
{"c": "12.313", "n": "14", "i": 61356, "v": "यत्कार्यं ब्राह्मणेनेह जन्मप्रभृति तच्छृणु । कृतोपनयनस्तात भवेद्वेदपरायणः ।।"},
{"c": "12.313", "n": "15", "i": 61357, "v": "तपसा गुरुवृत्त्या च ब्रह्मचर्येण चाभिभो । देवतानां पितॄणां चाप्यनृणश्चानसूयकः ।।"},
{"c": "12.313", "n": "16", "i": 61358, "v": "वेदानधीत्य नियतो दक्षिणामपवर्ज्य च । अभ्यनुज्ञामथ प्राप्य समावर्तेत वै द्विजः ।।"},
{"c": "12.313", "n": "17", "i": 61359, "v": "समावृत्तस्तु गार्हस्थ्ये सदारो नियतो वसेत् । अनसूयुर्यथान्यायमाहिताग्निस्तथैव च ।।"},
{"c": "12.313", "n": "18", "i": 61360, "v": "उत्पाद्य पुत्रपौत्रं तु वन्याश्रमपदे वसेत् । तानेवाग्नीन्यथाशास्त्रमर्चयन्नतिथिप्रियः ।।"},
{"c": "12.313", "n": "19", "i": 61361, "v": "स वनेऽग्नीन्यथान्यायमात्मन्यारोप्य धर्मवित् । निर्द्वंद्वो वीतरागात्मा ब्रह्माश्रमपदे वसेत् ।।"},
{"c": "12.313", "t": "शुक उवाच ।"},
{"c": "12.313", "n": "20", "i": 61362, "v": "उत्पन्ने ज्ञानविज्ञाने प्रत्यक्षे हृदि शाश्वते । किमवश्यं निवस्तव्यमाश्रमेषु वनेषु च ।।"},
{"c": "12.313", "n": "21", "i": 61363, "v": "एतद्भवन्तं पृच्छामि तद्भवान्वक्तुमर्हति । यथावेदार्थतत्त्वेन ब्रूहि मे त्वं जनाधिप ।।"},
{"c": "12.313", "t": "जनक उवाच ।"},
{"c": "12.313", "n": "22", "i": 61364, "v": "न विना ज्ञानविज्ञानं मोक्षस्याधिगमो भवेत् । न विना गुरुसंबन्धं ज्ञानस्याधिगमः स्मृतः ।।"},
{"c": "12.313", "n": "23", "i": 61365, "v": "आचार्यः प्लाविता तस्य ज्ञानं प्लव इहोच्यते । विज्ञाय कृतकृत्यस्तु तीर्णस्तदुभयं त्यजेत् ।।"},
{"c": "12.313", "n": "24", "i": 61366, "v": "अनुच्छेदाय लोकानामनुच्छेदाय कर्मणाम् । पूर्वैराचरितो धर्मश्चातुराश्रम्यसंकथः ।।"},
{"c": "12.313", "n": "25", "i": 61367, "v": "अनेन क्रमयोगेन बहुजातिषु कर्मणा । कृत्वा शुभाशुभं कर्म मोक्षो नामेह लभ्यते ।।"},
{"c": "12.313", "n": "26", "i": 61368, "v": "भावितैः कारणैश्चायं बहुसंसारयोनिषु । आसादयति शुद्धात्मा मोक्षं वै प्रथमाश्रमे ।।"},
{"c": "12.313", "n": "27", "i": 61369, "v": "तमासाद्य तु मुक्तस्य दृष्टार्थस्य विपश्चितः । त्रिष्वाश्रमेषु को न्वर्थो भवेत्परमभीप्सतः ।।"},
{"c": "12.313", "n": "28", "i": 61370, "v": "राजसांस्तामसांश्चैव नित्यं दोषान्विवर्जयेत् । सात्त्विकं मार्गमास्थाय पश्येदात्मानमात्मना ।।"},
{"c": "12.313", "n": "29", "i": 61371, "v": "सर्वभूतेषु चात्मानं सर्वभूतानि चात्मनि । संपश्यन्नोपलिप्येत जले वारिचरो यथा ।।"},
{"c": "12.313", "n": "30", "i": 61372, "v": "पक्षीव प्लवनादूर्ध्वममुत्रानन्त्यमश्नुते । विहाय देहं निर्मुक्तो निर्द्वंद्वः प्रशमं गतः ।।"},
{"c": "12.313", "n": "31", "i": 61373, "v": "अत्र गाथाः पुरा गीताः शृणु राज्ञा ययातिना । धार्यन्ते या द्विजैस्तात मोक्षशास्त्रविशारदैः ।।"},
{"c": "12.313", "n": "32", "i": 61374, "v": "ज्योतिरात्मनि नान्यत्र रतं तत्रैव चैव तत् । स्वयं च शक्यं तद्द्रष्टुं सुसमाहितचेतसा ।।"},
{"c": "12.313", "n": "33", "i": 61375, "v": "न बिभेति परो यस्मान्न बिभेति पराच्च यः । यश्च नेच्छति न द्वेष्टि ब्रह्म संपद्यते तदा ।।"},
{"c": "12.313", "n": "34", "i": 61376, "v": "यदा भावं न कुरुते सर्वभूतेषु पापकम् । कर्मणा मनसा वाचा ब्रह्म संपद्यते तदा ।।"},
{"c": "12.313", "n": "35", "i": 61377, "v": "संयोज्य तपसात्मानमीर्ष्यामुत्सृज्य मोहिनीम् । त्यक्त्वा कामं च लोभं च ततो ब्रह्मत्वमश्नुते ।।"},
{"c": "12.313", "n": "36", "i": 61378, "v": "यदा श्रव्ये च दृश्ये च सर्वभूतेषु चाप्ययम् । समो भवति निर्द्वंद्वो ब्रह्म संपद्यते तदा ।।"},
{"c": "12.313", "n": "37", "i": 61379, "v": "यदा स्तुतिं च निन्दां च समत्वेनैव पश्यति । काञ्चनं चायसं चैव सुखदुःखे तथैव च ।।"},
{"c": "12.313", "n": "38", "i": 61380, "v": "शीतमुष्णं तथैवार्थमनर्थं प्रियमप्रियम् । जीवितं मरणं चैव ब्रह्म संपद्यते तदा ।।"},
{"c": "12.313", "n": "39", "i": 61381, "v": "प्रसार्येह यथाङ्गानि कूर्मः संहरते पुनः । तथेन्द्रियाणि मनसा संयन्तव्यानि भिक्षुणा ।।"},
{"c": "12.313", "n": "40", "i": 61382, "v": "तमःपरिगतं वेश्म यथा दीपेन दृश्यते । तथा बुद्धिप्रदीपेन शक्य आत्मा निरीक्षितुम् ।।"},
{"c": "12.313", "n": "41", "i": 61383, "v": "एतत्सर्वं प्रपश्यामि त्वयि बुद्धिमतां वर । यच्चान्यदपि वेत्तव्यं तत्त्वतो वेद तद्भवान् ।।"},
{"c": "12.313", "n": "42", "i": 61384, "v": "ब्रह्मर्षे विदितश्चासि विषयान्तमुपागतः । गुरोस्तव प्रसादेन तव चैवोपशिक्षया ।।"},
{"c": "12.313", "n": "43", "i": 61385, "v": "तस्यैव च प्रसादेन प्रादुर्भूतं महामुने । ज्ञानं दिव्यं ममापीदं तेनासि विदितो मम ।।"},
{"c": "12.313", "n": "44", "i": 61386, "v": "अधिकं तव विज्ञानमधिका च गतिस्तव । अधिकं च तवैश्वर्यं तच्च त्वं नावबुध्यसे ।।"},
{"c": "12.313", "n": "45", "i": 61387, "v": "बाल्याद्वा संशयाद्वापि भयाद्वाप्यविमोक्षजात् । उत्पन्ने चापि विज्ञाने नाधिगच्छति तां गतिम् ।।"},
{"c": "12.313", "n": "46", "i": 61388, "v": "व्यवसायेन शुद्धेन मद्विधैश्छिन्नसंशयः । विमुच्य हृदयग्रन्थीनासादयति तां गतिम् ।।"},
{"c": "12.313", "n": "47", "i": 61389, "v": "भवांश्चोत्पन्नविज्ञानः स्थिरबुद्धिरलोलुपः । व्यवसायादृते ब्रह्मन्नासादयति तत्परम् ।।"},
{"c": "12.313", "n": "48", "i": 61390, "v": "नास्ति ते सुखदुःखेषु विशेषो नास्ति लोलुपा । नौत्सुक्यं नृत्तगीतेषु न राग उपजायते ।।"},
{"c": "12.313", "n": "49", "i": 61391, "v": "न बन्धुषु निबन्धस्ते न भयेष्वस्ति ते भयम् । पश्यामि त्वां महाभाग तुल्यलोष्टाश्मकाञ्चनम् ।।"},
{"c": "12.313", "n": "50", "i": 61392, "v": "अहं च त्वानुपश्यामि ये चाप्यन्ये मनीषिणः । आस्थितं परमं मार्गमक्षयं तमनामयम् ।।"},
{"c": "12.313", "n": "51", "i": 61393, "v": "यत्फलं ब्राह्मणस्येह मोक्षार्थश्च यदात्मकः । तस्मिन्वै वर्तसे विप्र किमन्यत्परिपृच्छसि ।।"},
{"c": "12.314", "t": "भीष्म उवाच ।"},
{"c": "12.314", "n": "1", "i": 61394, "v": "एतच्छ्रुत्वा तु वचनं कृतात्मा कृतनिश्चयः । आत्मनात्मानमास्थाय दृष्ट्वा चात्मानमात्मना ।।"},
{"c": "12.314", "n": "2", "i": 61395, "v": "कृतकार्यः सुखी शान्तस्तूष्णीं प्रायादुदङ्मुखः । शैशिरं गिरिमुद्दिश्य सधर्मा मातरिश्वनः ।।"},
{"c": "12.314", "n": "3", "i": 61396, "v": "एतस्मिन्नेव काले तु देवर्षिर्नारदस्तदा । हिमवन्तमियाद्द्रष्टुं सिद्धचारणसेवितम् ।।"},
{"c": "12.314", "n": "4", "i": 61397, "v": "तमप्सरोगणाकीर्णं गीतस्वननिनादितम् । किंनराणां समूहैश्च भृङ्गराजैस्तथैव च ।।"},
{"c": "12.314", "n": "5", "i": 61398, "v": "मद्गुभिः खञ्जरीटैश्च विचित्रैर्जीवजीवकैः । चित्रवर्णैर्मयूरैश्च केकाशतविराजितैः । राजहंससमूहैश्च हृष्टैः परभृतैस्तथा ।।"},
{"c": "12.314", "n": "6", "i": 61399, "v": "पक्षिराजो गरुत्मांश्च यं नित्यमधिगच्छति । चत्वारो लोकपालाश्च देवाः सर्षिगणास्तथा । यत्र नित्यं समायान्ति लोकस्य हितकाम्यया ।।"},
{"c": "12.314", "n": "7", "i": 61400, "v": "विष्णुना यत्र पुत्रार्थे तपस्तप्तं महात्मना । यत्रैव च कुमारेण बाल्ये क्षिप्ता दिवौकसः ।।"},
{"c": "12.314", "n": "8", "i": 61401, "v": "शक्तिर्न्यस्ता क्षितितले त्रैलोक्यमवमन्य वै । यत्रोवाच जगत्स्कन्दः क्षिपन्वाक्यमिदं तदा ।।"},
{"c": "12.314", "n": "9", "i": 61402, "v": "योऽन्योऽस्ति मत्तोऽभ्यधिको विप्रा यस्याधिकं प्रियाः । यो ब्रह्मण्यो द्वितीयोऽस्ति त्रिषु लोकेषु वीर्यवान् ।।"},
{"c": "12.314", "n": "10", "i": 61403, "v": "सोऽभ्युद्धरत्विमां शक्तिमथ वा कम्पयत्विति । तच्छ्रुत्वा व्यथिता लोकाः क इमामुद्धरेदिति ।।"},
{"c": "12.314", "n": "11", "i": 61404, "v": "अथ देवगणं सर्वं संभ्रान्तेन्द्रियमानसम् । अपश्यद्भगवान्विष्णुः क्षिप्तं सासुरराक्षसम् । किं न्वत्र सुकृतं कार्यं भवेदिति विचिन्तयन् ।।"},
{"c": "12.314", "n": "12", "i": 61405, "v": "स नामृष्यत तं क्षेपमवैक्षत च पावकिम् । स प्रहस्य विशुद्धात्मा शक्तिं प्रज्वलितां तदा । कम्पयामास सव्येन पाणिना पुरुषोत्तमः ।।"},
{"c": "12.314", "n": "13", "i": 61406, "v": "शक्त्यां तु कम्पमानायां विष्णुना बलिना तदा । मेदिनी कम्पिता सर्वा सशैलवनकानना ।।"},
{"c": "12.314", "n": "14", "i": 61407, "v": "शक्तेनापि समुद्धर्तुं कम्पिता सा न तूद्धृता । रक्षता स्कन्दराजस्य धर्षणां प्रभविष्णुना ।।"},
{"c": "12.314", "n": "15", "i": 61408, "v": "तां कम्पयित्वा भगवान्प्रह्रादमिदमब्रवीत् । पश्य वीर्यं कुमारस्य नैतदन्यः करिष्यति ।।"},
{"c": "12.314", "n": "16", "i": 61409, "v": "सोऽमृष्यमाणस्तद्वाक्यं समुद्धरणनिश्चितः । जग्राह तां तस्य शक्तिं न चैनामप्यकम्पयत् ।।"},
{"c": "12.314", "n": "17", "i": 61410, "v": "नादं महान्तं मुक्त्वा स मूर्छितो गिरिमूर्धनि । विह्वलः प्रापतद्भूमौ हिरण्यकशिपोः सुतः ।।"},
{"c": "12.314", "n": "18", "i": 61411, "v": "यत्रोत्तरां दिशं गत्वा शैलराजस्य पार्श्वतः । तपोऽतप्यत दुर्धर्षस्तात नित्यं वृषध्वजः ।।"},
{"c": "12.314", "n": "19", "i": 61412, "v": "पावकेन परिक्षिप्तो दीप्यता तस्य चाश्रमः । आदित्यबन्धनं नाम दुर्धर्षमकृतात्मभिः ।।"},
{"c": "12.314", "n": "20", "i": 61413, "v": "न तत्र शक्यते गन्तुं यक्षराक्षसदानवैः । दशयोजनविस्तारमग्निज्वालासमावृतम् ।।"},
{"c": "12.314", "n": "21", "i": 61414, "v": "भगवान्पावकस्तत्र स्वयं तिष्ठति वीर्यवान् । सर्वविघ्नान्प्रशमयन्महादेवस्य धीमतः ।।"},
{"c": "12.314", "n": "22", "i": 61415, "v": "दिव्यं वर्षसहस्रं हि पादेनैकेन तिष्ठतः । देवान्संतापयंस्तत्र महादेवो धृतव्रतः ।।"},
{"c": "12.314", "n": "23", "i": 61416, "v": "ऐन्द्रीं तु दिशमास्थाय शैलराजस्य धीमतः । विविक्ते पर्वततटे पाराशर्यो महातपाः । वेदानध्यापयामास व्यासः शिष्यान्महातपाः ।।"},
{"c": "12.314", "n": "24", "i": 61417, "v": "सुमन्तुं च महाभागं वैशंपायनमेव च । जैमिनिं च महाप्राज्ञं पैलं चापि तपस्विनम् ।।"},
{"c": "12.314", "n": "25", "i": 61418, "v": "एभिः शिष्यैः परिवृतो व्यास आस्ते महातपाः । तत्राश्रमपदं पुण्यं ददर्श पितुरुत्तमम् । आरणेयो विशुद्धात्मा नभसीव दिवाकरः ।।"},
{"c": "12.314", "n": "26", "i": 61419, "v": "अथ व्यासः परिक्षिप्तं ज्वलन्तमिव पावकम् । ददर्श सुतमायान्तं दिवाकरसमप्रभम् ।।"},
{"c": "12.314", "n": "27", "i": 61420, "v": "असज्जमानं वृक्षेषु शैलेषु विषमेषु च । योगयुक्तं महात्मानं यथा बाणं गुणच्युतम् ।।"},
{"c": "12.314", "n": "28", "i": 61421, "v": "सोऽभिगम्य पितुः पादावगृह्णादरणीसुतः । यथोपजोषं तैश्चापि समागच्छन्महामुनिः ।।"},
{"c": "12.314", "n": "29", "i": 61422, "v": "ततो निवेदयामास पित्रे सर्वमशेषतः । शुको जनकराजेन संवादं प्रीतमानसः ।।"},
{"c": "12.314", "n": "30", "i": 61423, "v": "एवमध्यापयञ्शिष्यान्व्यासः पुत्रं च वीर्यवान् । उवास हिमवत्पृष्ठे पाराशर्यो महामुनिः ।।"},
{"c": "12.314", "n": "31", "i": 61424, "v": "ततः कदाचिच्छिष्यास्तं परिवार्यावतस्थिरे । वेदाध्ययनसंपन्नाः शान्तात्मानो जितेन्द्रियाः ।।"},
{"c": "12.314", "n": "32", "i": 61425, "v": "वेदेषु निष्ठां संप्राप्य साङ्गेष्वतितपस्विनः । अथोचुस्ते तदा व्यासं शिष्याः प्राञ्जलयो गुरुम् ।।"},
{"c": "12.314", "n": "33", "i": 61426, "v": "महता श्रेयसा युक्ता यशसा च स्म वर्धिताः । एकं त्विदानीमिच्छामो गुरुणानुग्रहं कृतम् ।।"},
{"c": "12.314", "n": "34", "i": 61427, "v": "इति तेषां वचः श्रुत्वा ब्रह्मर्षिस्तानुवाच ह । उच्यतामिति तद्वत्सा यद्वः कार्यं प्रियं मया ।।"},
{"c": "12.314", "n": "35", "i": 61428, "v": "एतद्वाक्यं गुरोः श्रुत्वा शिष्यास्ते हृष्टमानसाः । पुनः प्राञ्जलयो भूत्वा प्रणम्य शिरसा गुरुम् ।।"},
{"c": "12.314", "n": "36", "i": 61429, "v": "ऊचुस्ते सहिता राजन्निदं वचनमुत्तमम् । यदि प्रीत उपाध्यायो धन्याः स्मो मुनिसत्तम ।।"},
{"c": "12.314", "n": "37", "i": 61430, "v": "काङ्क्षामस्तु वयं सर्वे वरं दत्तं महर्षिणा । षष्ठः शिष्यो न ते ख्यातिं गच्छेदत्र प्रसीद नः ।।"},
{"c": "12.314", "n": "38", "i": 61431, "v": "चत्वारस्ते वयं शिष्या गुरुपुत्रश्च पञ्चमः । इह वेदाः प्रतिष्ठेरन्नेष नः काङ्क्षितो वरः ।।"},
{"c": "12.314", "n": "39", "i": 61432, "v": "शिष्याणां वचनं श्रुत्वा व्यासो वेदार्थतत्त्ववित् । पराशरात्मजो धीमान्परलोकार्थचिन्तकः । उवाच शिष्यान्धर्मात्मा धर्म्यं नैःश्रेयसं वचः ।।"},
{"c": "12.314", "n": "40", "i": 61433, "v": "ब्राह्मणाय सदा देयं ब्रह्म शुश्रूषवे भवेत् । ब्रह्मलोके निवासं यो ध्रुवं समभिकाङ्क्षति ।।"},
{"c": "12.314", "n": "41", "i": 61434, "v": "भवन्तो बहुलाः सन्तु वेदो विस्तार्यतामयम् । नाशिष्ये संप्रदातव्यो नाव्रते नाकृतात्मनि ।।"},
{"c": "12.314", "n": "42", "i": 61435, "v": "एते शिष्यगुणाः सर्वे विज्ञातव्या यथार्थतः । नापरीक्षितचारित्रे विद्या देया कथंचन ।।"},
{"c": "12.314", "n": "43", "i": 61436, "v": "यथा हि कनकं शुद्धं तापच्छेदनिघर्षणैः । परीक्षेत तथा शिष्यानीक्षेत्कुलगुणादिभिः ।।"},
{"c": "12.314", "n": "44", "i": 61437, "v": "न नियोज्याश्च वः शिष्या अनियोगे महाभये । यथामति यथापाठं तथा विद्या फलिष्यति ।।"},
{"c": "12.314", "n": "45", "i": 61438, "v": "सर्वस्तरतु दुर्गाणि सर्वो भद्राणि पश्यतु । श्रावयेच्चतुरो वर्णान्कृत्वा ब्राह्मणमग्रतः ।।"},
{"c": "12.314", "n": "46", "i": 61439, "v": "वेदस्याध्ययनं हीदं तच्च कार्यं महत्स्मृतम् । स्तुत्यर्थमिह देवानां वेदाः सृष्टाः स्वयंभुवा ।।"},
{"c": "12.314", "n": "47", "i": 61440, "v": "यो निर्वदेत संमोहाद्ब्राह्मणं वेदपारगम् । सोऽपध्यानाद्ब्राह्मणस्य पराभूयादसंशयम् ।।"},
{"c": "12.314", "n": "48", "i": 61441, "v": "यश्चाधर्मेण विब्रूयाद्यश्चाधर्मेण पृच्छति । तयोरन्यतरः प्रैति विद्वेषं वाधिगच्छति ।।"},
{"c": "12.314", "n": "49", "i": 61442, "v": "एतद्वः सर्वमाख्यातं स्वाध्यायस्य विधिं प्रति । उपकुर्याच्च शिष्याणामेतच्च हृदि वो भवेत् ।।"},
{"c": "12.315", "t": "भीष्म उवाच ।"},
{"c": "12.315", "n": "1", "i": 61443, "v": "एतच्छ्रुत्वा गुरोर्वाक्यं व्यासशिष्या महौजसः । अन्योन्यं हृष्टमनसः परिषस्वजिरे तदा ।।"},
{"c": "12.315", "n": "2", "i": 61444, "v": "उक्ताः स्मो यद्भगवता तदात्वायतिसंहितम् । तन्नो मनसि संरूढं करिष्यामस्तथा च तत् ।।"},
{"c": "12.315", "n": "3", "i": 61445, "v": "अन्योन्यं च सभाज्यैवं सुप्रीतमनसः पुनः । विज्ञापयन्ति स्म गुरुं पुनर्वाक्यविशारदाः ।।"},
{"c": "12.315", "n": "4", "i": 61446, "v": "शैलादस्मान्महीं गन्तुं काङ्क्षितं नो महामुने । वेदाननेकधा कर्तुं यदि ते रुचितं विभो ।।"},
{"c": "12.315", "n": "5", "i": 61447, "v": "शिष्याणां वचनं श्रुत्वा पराशरसुतः प्रभुः । प्रत्युवाच ततो वाक्यं धर्मार्थसहितं हितम् ।।"},
{"c": "12.315", "n": "6", "i": 61448, "v": "क्षितिं वा देवलोकं वा गम्यतां यदि रोचते । अप्रमादश्च वः कार्यो ब्रह्म हि प्रचुरच्छलम् ।।"},
{"c": "12.315", "n": "7", "i": 61449, "v": "तेऽनुज्ञातास्ततः सर्वे गुरुणा सत्यवादिना । जग्मुः प्रदक्षिणं कृत्वा व्यासं मूर्ध्नाभिवाद्य च ।।"},
{"c": "12.315", "n": "8", "i": 61450, "v": "अवतीर्य महीं तेऽथ चातुर्होत्रमकल्पयन् । संयाजयन्तो विप्रांश्च राजन्यांश्च विशस्तथा ।।"},
{"c": "12.315", "n": "9", "i": 61451, "v": "पूज्यमाना द्विजैर्नित्यं मोदमाना गृहे रताः । याजनाध्यापनरताः श्रीमन्तो लोकविश्रुताः ।।"},
{"c": "12.315", "n": "10", "i": 61452, "v": "अवतीर्णेषु शिष्येषु व्यासः पुत्रसहायवान् । तूष्णीं ध्यानपरो धीमानेकान्ते समुपाविशत् ।।"},
{"c": "12.315", "n": "11", "i": 61453, "v": "तं ददर्शाश्रमपदे नारदः सुमहातपाः । अथैनमब्रवीत्काले मधुराक्षरया गिरा ।।"},
{"c": "12.315", "n": "12", "i": 61454, "v": "भो भो महर्षे वासिष्ठ ब्रह्मघोषो न वर्तते । एको ध्यानपरस्तूष्णीं किमास्से चिन्तयन्निव ।।"},
{"c": "12.315", "n": "13", "i": 61455, "v": "ब्रह्मघोषैर्विरहितः पर्वतोऽयं न शोभते । रजसा तमसा चैव सोमः सोपप्लवो यथा ।।"},
{"c": "12.315", "n": "14", "i": 61456, "v": "न भ्राजते यथापूर्वं निषादानामिवालयः । देवर्षिगणजुष्टोऽपि वेदध्वनिनिराकृतः ।।"},
{"c": "12.315", "n": "15", "i": 61457, "v": "ऋषयश्च हि देवाश्च गन्धर्वाश्च महौजसः । विमुक्ता ब्रह्मघोषेण न भ्राजन्ते यथा पुरा ।।"},
{"c": "12.315", "n": "16", "i": 61458, "v": "नारदस्य वचः श्रुत्वा कृष्णद्वैपायनोऽब्रवीत् । महर्षे यत्त्वया प्रोक्तं वेदवादविचक्षण ।।"},
{"c": "12.315", "n": "17", "i": 61459, "v": "एतन्मनोनुकूलं मे भवानर्हति भाषितुम् । सर्वज्ञः सर्वदर्शी च सर्वत्र च कुतूहली ।।"},
{"c": "12.315", "n": "18", "i": 61460, "v": "त्रिषु लोकेषु यद्वृत्तं सर्वं तव मते स्थितम् । तदाज्ञापय विप्रर्षे ब्रूहि किं करवाणि ते ।।"},
{"c": "12.315", "n": "19", "i": 61461, "v": "यन्मया समनुष्ठेयं ब्रह्मर्षे तदुदाहर । वियुक्तस्येह शिष्यैर्मे नातिहृष्टमिदं मनः ।।"},
{"c": "12.315", "t": "नारद उवाच ।"},
{"c": "12.315", "n": "20", "i": 61462, "v": "अनाम्नायमला वेदा ब्राह्मणस्याव्रतं मलम् । मलं पृथिव्या वाहीकाः स्त्रीणां कौतूहलं मलम् ।।"},
{"c": "12.315", "n": "21", "i": 61463, "v": "अधीयतां भवान्वेदान्सार्धं पुत्रेण धीमता । विधुन्वन्ब्रह्मघोषेण रक्षोभयकृतं तमः ।।"},
{"c": "12.315", "t": "भीष्म उवाच ।"},
{"c": "12.315", "n": "22", "i": 61464, "v": "नारदस्य वचः श्रुत्वा व्यासः परमधर्मवित् । तथेत्युवाच संहृष्टो वेदाभ्यासे दृढव्रतः ।।"},
{"c": "12.315", "n": "23", "i": 61465, "v": "शुकेन सह पुत्रेण वेदाभ्यासमथाकरोत् । स्वरेणोच्चैः स शैक्षेण लोकानापूरयन्निव ।।"},
{"c": "12.315", "n": "24", "i": 61466, "v": "तयोरभ्यसतोरेवं नानाधर्मप्रवादिनोः । वातोऽतिमात्रं प्रववौ समुद्रानिलवेजितः ।।"},
{"c": "12.315", "n": "25", "i": 61467, "v": "ततोऽनध्याय इति तं व्यासः पुत्रमवारयत् । शुको वारितमात्रस्तु कौतूहलसमन्वितः ।।"},
{"c": "12.315", "n": "26", "i": 61468, "v": "अपृच्छत्पितरं ब्रह्मन्कुतो वायुरभूदयम् । आख्यातुमर्हति भवान्वायोः सर्वं विचेष्टितम् ।।"},
{"c": "12.315", "n": "27", "i": 61469, "v": "शुकस्यैतद्वचः श्रुत्वा व्यासः परमविस्मितः । अनध्यायनिमित्तेऽस्मिन्निदं वचनमब्रवीत् ।।"},
{"c": "12.315", "n": "28", "i": 61470, "v": "दिव्यं ते चक्षुरुत्पन्नं स्वस्थं ते निर्मलं मनः । तमसा रजसा चापि त्यक्तः सत्त्वे व्यवस्थितः ।।"},
{"c": "12.315", "n": "29", "i": 61471, "v": "आदर्शे स्वामिव छायां पश्यस्यात्मानमात्मना । न्यस्यात्मनि स्वयं वेदान्बुद्ध्या समनुचिन्तय ।।"},
{"c": "12.315", "n": "30", "i": 61472, "v": "देवयानचरो विष्णोः पितृयानश्च तामसः । द्वावेतौ प्रेत्य पन्थानौ दिवं चाधश्च गच्छतः ।।"},
{"c": "12.315", "n": "31", "i": 61473, "v": "पृथिव्यामन्तरिक्षे च यत्र संवान्ति वायवः । सप्तैते वायुमार्गा वै तान्निबोधानुपूर्वशः ।।"},
{"c": "12.315", "n": "32", "i": 61474, "v": "तत्र देवगणाः साध्याः समभूवन्महाबलाः । तेषामप्यभवत्पुत्रः समानो नाम दुर्जयः ।।"},
{"c": "12.315", "n": "33", "i": 61475, "v": "उदानस्तस्य पुत्रोऽभूद्व्यानस्तस्याभवत्सुतः । अपानश्च ततो ज्ञेयः प्राणश्चापि ततः परम् ।।"},
{"c": "12.315", "n": "34", "i": 61476, "v": "अनपत्योऽभवत्प्राणो दुर्धर्षः शत्रुतापनः । पृथक्कर्माणि तेषां तु प्रवक्ष्यामि यथातथम् ।।"},
{"c": "12.315", "n": "35", "i": 61477, "v": "प्राणिनां सर्वतो वायुश्चेष्टा वर्तयते पृथक् । प्राणनाच्चैव भूतानां प्राण इत्यभिधीयते ।।"},
{"c": "12.315", "n": "36", "i": 61478, "v": "प्रेरयत्यभ्रसंघातान्धूमजांश्चोष्मजांश्च यः । प्रथमः प्रथमे मार्गे प्रवहो नाम सोऽनिलः ।।"},
{"c": "12.315", "n": "37", "i": 61479, "v": "अम्बरे स्नेहमभ्रेभ्यस्तडिद्भ्यश्चोत्तमद्युतिः । आवहो नाम संवाति द्वितीयः श्वसनो नदन् ।।"},
{"c": "12.315", "n": "38", "i": 61480, "v": "उदयं ज्योतिषां शश्वत्सोमादीनां करोति यः । अन्तर्देहेषु चोदानं यं वदन्ति महर्षयः ।।"},
{"c": "12.315", "n": "39", "i": 61481, "v": "यश्चतुर्भ्यः समुद्रेभ्यो वायुर्धारयते जलम् । उद्धृत्याददते चापो जीमूतेभ्योऽम्बरेऽनिलः ।।"},
{"c": "12.315", "n": "40", "i": 61482, "v": "योऽद्भिः संयोज्य जीमूतान्पर्जन्याय प्रयच्छति । उद्वहो नाम वर्षिष्ठस्त्रितीयः स सदागतिः ।।"},
{"c": "12.315", "n": "41", "i": 61483, "v": "समुह्यमाना बहुधा येन नीलाः पृथग्घनाः । वर्षमोक्षकृतारम्भास्ते भवन्ति घनाघनाः ।।"},
{"c": "12.315", "n": "42", "i": 61484, "v": "संहता येन चाविद्धा भवन्ति नदतां नदाः । रक्षणार्थाय संभूता मेघत्वमुपयान्ति च ।।"},
{"c": "12.315", "n": "43", "i": 61485, "v": "योऽसौ वहति देवानां विमानानि विहायसा । चतुर्थः संवहो नाम वायुः स गिरिमर्दनः ।।"},
{"c": "12.315", "n": "44", "i": 61486, "v": "येन वेगवता रुग्णा रूक्षेणारुजता रसान् । वायुना विहता मेघा न भवन्ति बलाहकाः ।।"},
{"c": "12.315", "n": "45", "i": 61487, "v": "दारुणोत्पातसंचारो नभसः स्तनयित्नुमान् । पञ्चमः स महावेगो विवहो नाम मारुतः ।।"},
{"c": "12.315", "n": "46", "i": 61488, "v": "यस्मिन्पारिप्लवे दिव्या वहन्त्यापो विहायसा । पुण्यं चाकाशगङ्गायास्तोयं विष्टभ्य तिष्ठति ।।"},
{"c": "12.315", "n": "47", "i": 61489, "v": "दूरात्प्रतिहतो यस्मिन्नेकरश्मिर्दिवाकरः । योनिरंशुसहस्रस्य येन भाति वसुंधरा ।।"},
{"c": "12.315", "n": "48", "i": 61490, "v": "यस्मादाप्यायते सोमो निधिर्दिव्योऽमृतस्य च । षष्ठः परिवहो नाम स वायुर्जवतां वरः ।।"},
{"c": "12.315", "n": "49", "i": 61491, "v": "सर्वप्राणभृतां प्राणान्योऽन्तकाले निरस्यति । यस्य वर्त्मानुवर्तेते मृत्युवैवस्वतावुभौ ।।"},
{"c": "12.315", "n": "50", "i": 61492, "v": "सम्यगन्वीक्षतां बुद्ध्या शान्तयाध्यात्मनित्यया । ध्यानाभ्यासाभिरामाणां योऽमृतत्वाय कल्पते ।।"},
{"c": "12.315", "n": "51", "i": 61493, "v": "यं समासाद्य वेगेन दिशामन्तं प्रपेदिरे । दक्षस्य दश पुत्राणां सहस्राणि प्रजापतेः ।।"},
{"c": "12.315", "n": "52", "i": 61494, "v": "येन सृष्टः पराभूतो यात्येव न निवर्तते । परावहो नाम परो वायुः स दुरतिक्रमः ।।"},
{"c": "12.315", "n": "53", "i": 61495, "v": "एवमेतेऽदितेः पुत्रा मारुताः परमाद्भुताः । अनारमन्तः संवान्ति सर्वगाः सर्वधारिणः ।।"},
{"c": "12.315", "n": "54", "i": 61496, "v": "एतत्तु महदाश्चर्यं यदयं पर्वतोत्तमः । कम्पितः सहसा तेन वायुनाभिप्रवायता ।।"},
{"c": "12.315", "n": "55", "i": 61497, "v": "विष्णोर्निःश्वासवातोऽयं यदा वेगसमीरितः । सहसोदीर्यते तात जगत्प्रव्यथते तदा ।।"},
{"c": "12.315", "n": "56", "i": 61498, "v": "तस्माद्ब्रह्मविदो ब्रह्म नाधीयन्तेऽतिवायति । वायोर्वायुभयं ह्युक्तं ब्रह्म तत्पीडितं भवेत् ।।"},
{"c": "12.315", "n": "57", "i": 61499, "v": "एतावदुक्त्वा वचनं पराशरसुतः प्रभुः । उक्त्वा पुत्रमधीष्वेति व्योमगङ्गामयात्तदा ।।"},
{"c": "12.316", "t": "भीष्म उवाच ।"},
{"c": "12.316", "n": "1", "i": 61500, "v": "एतस्मिन्नन्तरे शून्ये नारदः समुपागमत् । शुकं स्वाध्यायनिरतं वेदार्थान्वक्तुमीप्सितान् ।।"},
{"c": "12.316", "n": "2", "i": 61501, "v": "देवर्षिं तु शुको दृष्ट्वा नारदं समुपस्थितम् । अर्घ्यपूर्वेण विधिना वेदोक्तेनाभ्यपूजयत् ।।"},
{"c": "12.316", "n": "3", "i": 61502, "v": "नारदोऽथाब्रवीत्प्रीतो ब्रूहि ब्रह्मविदां वर । केन त्वां श्रेयसा तात योजयामीति हृष्टवत् ।।"},
{"c": "12.316", "n": "4", "i": 61503, "v": "नारदस्य वचः श्रुत्वा शुकः प्रोवाच भारत । अस्मिँल्लोके हितं यत्स्यात्तेन मां योक्तुमर्हसि ।।"},
{"c": "12.316", "t": "नारद उवाच ।"},
{"c": "12.316", "n": "5", "i": 61504, "v": "तत्त्वं जिज्ञासतां पूर्वमृषीणां भावितात्मनाम् । सनत्कुमारो भगवानिदं वचनमब्रवीत् ।।"},
{"c": "12.316", "n": "6", "i": 61505, "v": "नास्ति विद्यासमं चक्षुर्नास्ति विद्यासमं तपः । नास्ति रागसमं दुःखं नास्ति त्यागसमं सुखम् ।।"},
{"c": "12.316", "n": "7", "i": 61506, "v": "निवृत्तिः कर्मणः पापात्सततं पुण्यशीलता । सद्वृत्तिः समुदाचारः श्रेय एतदनुत्तमम् ।।"},
{"c": "12.316", "n": "8", "i": 61507, "v": "मानुष्यमसुखं प्राप्य यः सज्जति स मुह्यति । नालं स दुःखमोक्षाय सङ्गो वै दुःखलक्षणम् ।।"},
{"c": "12.316", "n": "9", "i": 61508, "v": "सक्तस्य बुद्धिश्चलति मोहजालविवर्धिनी । मोहजालावृतो दुःखमिह चामुत्र चाश्नुते ।।"},
{"c": "12.316", "n": "10", "i": 61509, "v": "सर्वोपायेन कामस्य क्रोधस्य च विनिग्रहः । कार्यः श्रेयोर्थिना तौ हि श्रेयोघातार्थमुद्यतौ ।।"},
{"c": "12.316", "n": "11", "i": 61510, "v": "नित्यं क्रोधात्तपो रक्षेच्छ्रियं रक्षेत मत्सरात् । विद्यां मानावमानाभ्यामात्मानं तु प्रमादतः ।।"},
{"c": "12.316", "n": "12", "i": 61511, "v": "आनृशंस्यं परो धर्मः क्षमा च परमं बलम् । आत्मज्ञानं परं ज्ञानं न सत्याद्विद्यते परम् ।।"},
{"c": "12.316", "n": "13", "i": 61512, "v": "सत्यस्य वचनं श्रेयः सत्यादपि हितं भवेत् । यद्भूतहितमत्यन्तमेतत्सत्यं मतं मम ।।"},
{"c": "12.316", "n": "14", "i": 61513, "v": "सर्वारम्भफलत्यागी निराशीर्निष्परिग्रहः । येन सर्वं परित्यक्तं स विद्वान्स च पण्डितः ।।"},
{"c": "12.316", "n": "15", "i": 61514, "v": "इन्द्रियैरिन्द्रियार्थेभ्यश्चरत्यात्मवशैरिह । असज्जमानः शान्तात्मा निर्विकारः समाहितः ।।"},
{"c": "12.316", "n": "16", "i": 61515, "v": "आत्मभूतैरतद्भूतः सह चैव विनैव च । स विमुक्तः परं श्रेयो नचिरेणाधिगच्छति ।।"},
{"c": "12.316", "n": "17", "i": 61516, "v": "अदर्शनमसंस्पर्शस्तथासंभाषणं सदा । यस्य भूतैः सह मुने स श्रेयो विन्दते परम् ।।"},
{"c": "12.316", "n": "18", "i": 61517, "v": "न हिंस्यात्सर्वभूतानि मैत्रायणगतश्चरेत् । नेदं जन्म समासाद्य वैरं कुर्वीत केनचित् ।।"},
{"c": "12.316", "n": "19", "i": 61518, "v": "आकिंचन्यं सुसंतोषो निराशीष्ट्वमचापलम् । एतदाहुः परं श्रेय आत्मज्ञस्य जितात्मनः ।।"},
{"c": "12.316", "n": "20", "i": 61519, "v": "परिग्रहं परित्यज्य भव तात जितेन्द्रियः । अशोकं स्थानमातिष्ठ इह चामुत्र चाभयम् ।।"},
{"c": "12.316", "n": "21", "i": 61520, "v": "निरामिषा न शोचन्ति त्यजेहामिषमात्मनः । परित्यज्यामिषं सौम्य दुःखतापाद्विमोक्ष्यसे ।।"},
{"c": "12.316", "n": "22", "i": 61521, "v": "तपोनित्येन दान्तेन मुनिना संयतात्मना । अजितं जेतुकामेन भाव्यं सङ्गेष्वसङ्गिना ।।"},
{"c": "12.316", "n": "23", "i": 61522, "v": "गुणसङ्गेष्वनासक्त एकचर्यारतः सदा । ब्राह्मणो नचिरादेव सुखमायात्यनुत्तमम् ।।"},
{"c": "12.316", "n": "24", "i": 61523, "v": "द्वंद्वारामेषु भूतेषु य एको रमते मुनिः । विद्धि प्रज्ञानतृप्तं तं ज्ञानतृप्तो न शोचति ।।"},
{"c": "12.316", "n": "25", "i": 61524, "v": "शुभैर्लभति देवत्वं व्यामिश्रैर्जन्म मानुषम् । अशुभैश्चाप्यधोजन्म कर्मभिर्लभतेऽवशः ।।"},
{"c": "12.316", "n": "26", "i": 61525, "v": "तत्र मृत्युजरादुःखैः सततं समभिद्रुतः । संसारे पच्यते जन्तुस्तत्कथं नावबुध्यसे ।।"},
{"c": "12.316", "n": "27", "i": 61526, "v": "अहिते हितसंज्ञस्त्वमध्रुवे ध्रुवसंज्ञकः । अनर्थे चार्थसंज्ञस्त्वं किमर्थं नावबुध्यसे ।।"},
{"c": "12.316", "n": "28", "i": 61527, "v": "संवेष्ट्यमानं बहुभिर्मोहतन्तुभिरात्मजैः । कोशकारवदात्मानं वेष्टयन्नावबुध्यसे ।।"},
{"c": "12.316", "n": "29", "i": 61528, "v": "अलं परिग्रहेणेह दोषवान्हि परिग्रहः । कृमिर्हि कोशकारस्तु बध्यते स्वपरिग्रहात् ।।"},
{"c": "12.316", "n": "30", "i": 61529, "v": "पुत्रदारकुटुम्बेषु सक्ताः सीदन्ति जन्तवः । सरःपङ्कार्णवे मग्ना जीर्णा वनगजा इव ।।"},
{"c": "12.316", "n": "31", "i": 61530, "v": "महाजालसमाकृष्टान्स्थले मत्स्यानिवोद्धृतान् । स्नेहजालसमाकृष्टान्पश्य जन्तून्सुदुःखितान् ।।"},
{"c": "12.316", "n": "32", "i": 61531, "v": "कुटुम्बं पुत्रदारं च शरीरं द्रव्यसंचयाः । पारक्यमध्रुवं सर्वं किं स्वं सुकृतदुष्कृतम् ।।"},
{"c": "12.316", "n": "33", "i": 61532, "v": "यदा सर्वं परित्यज्य गन्तव्यमवशेन ते । अनर्थे किं प्रसक्तस्त्वं स्वमर्थं नानुतिष्ठसि ।।"},
{"c": "12.316", "n": "34", "i": 61533, "v": "अविश्रान्तमनालम्बमपाथेयमदैशिकम् । तमःकान्तारमध्वानं कथमेको गमिष्यसि ।।"},
{"c": "12.316", "n": "35", "i": 61534, "v": "न हि त्वा प्रस्थितं कश्चित्पृष्ठतोऽनुगमिष्यति । सुकृतं दुष्कृतं च त्वा यास्यन्तमनुयास्यति ।।"},
{"c": "12.316", "n": "36", "i": 61535, "v": "विद्या कर्म च शौर्यं च ज्ञानं च बहुविस्तरम् । अर्थार्थमनुसार्यन्ते सिद्धार्थस्तु विमुच्यते ।।"},
{"c": "12.316", "n": "37", "i": 61536, "v": "निबन्धनी रज्जुरेषा या ग्रामे वसतो रतिः । छित्त्वैनां सुकृतो यान्ति नैनां छिन्दन्ति दुष्कृतः ।।"},
{"c": "12.316", "n": "38", "i": 61537, "v": "रूपकूलां मनःस्रोतां स्पर्शद्वीपां रसावहाम् । गन्धपङ्कां शब्दजलां स्वर्गमार्गदुरावहाम् ।।"},
{"c": "12.316", "n": "39", "i": 61538, "v": "क्षमारित्रां सत्यमयीं धर्मस्थैर्यवटाकराम् । त्यागवाताध्वगां शीघ्रां बुद्धिनावा नदीं तरेत् ।।"},
{"c": "12.316", "n": "40", "i": 61539, "v": "त्यज धर्ममधर्मं च उभे सत्यानृते त्यज । उभे सत्यानृते त्यक्त्वा येन त्यजसि तं त्यज ।।"},
{"c": "12.316", "n": "41", "i": 61540, "v": "त्यज धर्ममसंकल्पादधर्मं चाप्यहिंसया । उभे सत्यानृते बुद्ध्या बुद्धिं परमनिश्चयात् ।।"},
{"c": "12.316", "n": "42", "i": 61541, "v": "अस्थिस्थूणं स्नायुयुतं मांसशोणितलेपनम् । चर्मावनद्धं दुर्गन्धि पूर्णं मूत्रपुरीषयोः ।।"},
{"c": "12.316", "n": "43", "i": 61542, "v": "जराशोकसमाविष्टं रोगायतनमातुरम् । रजस्वलमनित्यं च भूतावासं समुत्सृज ।।"},
{"c": "12.316", "n": "44", "i": 61543, "v": "इदं विश्वं जगत्सर्वमजगच्चापि यद्भवेत् । महाभूतात्मकं सर्वं महद्यत्परमाणु यत् ।।"},
{"c": "12.316", "n": "45", "i": 61544, "v": "इन्द्रियाणि च पञ्चैव तमः सत्त्वं रजस्तथा । इत्येष सप्तदशको राशिरव्यक्तसंज्ञकः ।।"},
{"c": "12.316", "n": "46", "i": 61545, "v": "सर्वैरिहेन्द्रियार्थैश्च व्यक्ताव्यक्तैर्हि संहितः । पञ्चविंशक इत्येष व्यक्ताव्यक्तमयो गुणः ।।"},
{"c": "12.316", "n": "47", "i": 61546, "v": "एतैः सर्वैः समायुक्तः पुमानित्यभिधीयते । त्रिवर्गोऽत्र सुखं दुःखं जीवितं मरणं तथा ।।"},
{"c": "12.316", "n": "48", "i": 61547, "v": "य इदं वेद तत्त्वेन स वेद प्रभवाप्ययौ । पाराशर्येह बोद्धव्यं ज्ञानानां यच्च किंचन ।।"},
{"c": "12.316", "n": "49", "i": 61548, "v": "इन्द्रियैर्गृह्यते यद्यत्तत्तद्व्यक्तमिति स्थितिः । अव्यक्तमिति विज्ञेयं लिङ्गग्राह्यमतीन्द्रियम् ।।"},
{"c": "12.316", "n": "50", "i": 61549, "v": "इन्द्रियैर्नियतैर्देही धाराभिरिव तर्प्यते । लोके विततमात्मानं लोकं चात्मनि पश्यति ।।"},
{"c": "12.316", "n": "51", "i": 61550, "v": "परावरदृशः शक्तिर्ज्ञानवेलां न पश्यति । पश्यतः सर्वभूतानि सर्वावस्थासु सर्वदा ।।"},
{"c": "12.316", "n": "52", "i": 61551, "v": "ब्रह्मभूतस्य संयोगो नाशुभेनोपपद्यते । ज्ञानेन विविधान्क्लेशानतिवृत्तस्य मोहजान् । लोके बुद्धिप्रकाशेन लोकमार्गो न रिष्यते ।।"},
{"c": "12.316", "n": "53", "i": 61552, "v": "अनादिनिधनं जन्तुमात्मनि स्थितमव्ययम् । अकर्तारममूर्तं च भगवानाह तीर्थवित् ।।"},
{"c": "12.316", "n": "54", "i": 61553, "v": "यो जन्तुः स्वकृतैस्तैस्तैः कर्मभिर्नित्यदुःखितः । स दुःखप्रतिघातार्थं हन्ति जन्तूननेकधा ।।"},
{"c": "12.316", "n": "55", "i": 61554, "v": "ततः कर्म समादत्ते पुनरन्यन्नवं बहु । तप्यतेऽथ पुनस्तेन भुक्त्वापथ्यमिवातुरः ।।"},
{"c": "12.316", "n": "56", "i": 61555, "v": "अजस्रमेव मोहार्तो दुःखेषु सुखसंज्ञितः । बध्यते मथ्यते चैव कर्मभिर्मन्थवत्सदा ।।"},
{"c": "12.316", "n": "57", "i": 61556, "v": "ततो निवृत्तो बन्धात्स्वात्कर्मणामुदयादिह । परिभ्रमति संसारं चक्रवद्बहुवेदनः ।।"},
{"c": "12.316", "n": "58", "i": 61557, "v": "स त्वं निवृत्तबन्धस्तु निवृत्तश्चापि कर्मतः । सर्ववित्सर्वजित्सिद्धो भव भावविवर्जितः ।।"},
{"c": "12.316", "n": "59", "i": 61558, "v": "संयमेन नवं बन्धं निवर्त्य तपसो बलात् । संप्राप्ता बहवः सिद्धिमप्यबाधां सुखोदयाम् ।।"},
{"c": "12.317", "t": "नारद उवाच ।"},
{"c": "12.317", "n": "1", "i": 61559, "v": "अशोकं शोकनाशार्थं शास्त्रं शान्तिकरं शिवम् । निशम्य लभते बुद्धिं तां लब्ध्वा सुखमेधते ।।"},
{"c": "12.317", "n": "2", "i": 61560, "v": "शोकस्थानसहस्राणि भयस्थानशतानि च । दिवसे दिवसे मूढमाविशन्ति न पण्डितम् ।।"},
{"c": "12.317", "n": "3", "i": 61561, "v": "तस्मादनिष्टनाशार्थमितिहासं निबोध मे । तिष्ठते चेद्वशे बुद्धिर्लभते शोकनाशनम् ।।"},
{"c": "12.317", "n": "4", "i": 61562, "v": "अनिष्टसंप्रयोगाच्च विप्रयोगात्प्रियस्य च । मनुष्या मानसैर्दुःखैर्युज्यन्ते अल्पबुद्धयः ।।"},
{"c": "12.317", "n": "5", "i": 61563, "v": "द्रव्येषु समतीतेषु ये गुणास्तान्न चिन्तयेत् । ताननाद्रियमाणस्य स्नेहबन्धः प्रमुच्यते ।।"},
{"c": "12.317", "n": "6", "i": 61564, "v": "दोषदर्शी भवेत्तत्र यत्र रागः प्रवर्तते । अनिष्टवद्धितं पश्येत्तथा क्षिप्रं विरज्यते ।।"},
{"c": "12.317", "n": "7", "i": 61565, "v": "नार्थो न धर्मो न यशो योऽतीतमनुशोचति । अप्यभावेन युज्येत तच्चास्य न निवर्तते ।।"},
{"c": "12.317", "n": "8", "i": 61566, "v": "गुणैर्भूतानि युज्यन्ते वियुज्यन्ते तथैव च । सर्वाणि नैतदेकस्य शोकस्थानं हि विद्यते ।।"},
{"c": "12.317", "n": "9", "i": 61567, "v": "मृतं वा यदि वा नष्टं योऽतीतमनुशोचति । दुःखेन लभते दुःखं द्वावनर्थौ प्रपद्यते ।।"},
{"c": "12.317", "n": "10", "i": 61568, "v": "नाश्रु कुर्वन्ति ये बुद्ध्या दृष्ट्वा लोकेषु संततिम् । सम्यक्प्रपश्यतः सर्वं नाश्रुकर्मोपपद्यते ।।"},
{"c": "12.317", "n": "11", "i": 61569, "v": "दुःखोपघाते शारीरे मानसे वाप्युपस्थिते । यस्मिन्न शक्यते कर्तुं यत्नस्तन्नानुचिन्तयेत् ।।"},
{"c": "12.317", "n": "12", "i": 61570, "v": "भैषज्यमेतद्दुःखस्य यदेतन्नानुचिन्तयेत् । चिन्त्यमानं हि न व्येति भूयश्चापि प्रवर्धते ।।"},
{"c": "12.317", "n": "13", "i": 61571, "v": "प्रज्ञया मानसं दुःखं हन्याच्छारीरमौषधैः । एतद्विज्ञानसामर्थ्यं न बालैः समतामियात् ।।"},
{"c": "12.317", "n": "14", "i": 61572, "v": "अनित्यं यौवनं रूपं जीवितं द्रव्यसंचयः । आरोग्यं प्रियसंवासो गृध्येत्तत्र न पण्डितः ।।"},
{"c": "12.317", "n": "15", "i": 61573, "v": "न जानपदिकं दुःखमेकः शोचितुमर्हति । अशोचन्प्रतिकुर्वीत यदि पश्येदुपक्रमम् ।।"},
{"c": "12.317", "n": "16", "i": 61574, "v": "सुखाद्बहुतरं दुःखं जीविते नात्र संशयः । स्निग्धत्वं चेन्द्रियार्थेषु मोहान्मरणमप्रियम् ।।"},
{"c": "12.317", "n": "17", "i": 61575, "v": "परित्यजति यो दुःखं सुखं वाप्युभयं नरः । अभ्येति ब्रह्म सोऽत्यन्तं न तं शोचन्ति पण्डिताः ।।"},
{"c": "12.317", "n": "18", "i": 61576, "v": "दुःखमर्था हि त्यज्यन्ते पालने न च ते सुखाः । दुःखेन चाधिगम्यन्ते नाशमेषां न चिन्तयेत् ।।"},
{"c": "12.317", "n": "19", "i": 61577, "v": "अन्यामन्यां धनावस्थां प्राप्य वैशेषिकीं नराः । अतृप्ता यान्ति विध्वंसं संतोषं यान्ति पण्डिताः ।।"},
{"c": "12.317", "n": "20", "i": 61578, "v": "सर्वे क्षयान्ता निचयाः पतनान्ताः समुच्छ्रयाः । संयोगा विप्रयोगान्ता मरणान्तं हि जीवितम् ।।"},
{"c": "12.317", "n": "21", "i": 61579, "v": "अन्तो नास्ति पिपासायास्तुष्टिस्तु परमं सुखम् । तस्मात्संतोषमेवेह धनं पश्यन्ति पण्डिताः ।।"},
{"c": "12.317", "n": "22", "i": 61580, "v": "निमेषमात्रमपि हि वयो गच्छन्न तिष्ठति । स्वशरीरेष्वनित्येषु नित्यं किमनुचिन्तयेत् ।।"},
{"c": "12.317", "n": "23", "i": 61581, "v": "भूतेष्वभावं संचिन्त्य ये बुद्ध्वा तमसः परम् । न शोचन्ति गताध्वानः पश्यन्तः परमां गतिम् ।।"},
{"c": "12.317", "n": "24", "i": 61582, "v": "संचिन्वानकमेवैनं कामानामवितृप्तकम् । व्याघ्रः पशुमिवासाद्य मृत्युरादाय गच्छति ।।"},
{"c": "12.317", "n": "25", "i": 61583, "v": "अथाप्युपायं संपश्येद्दुःखस्य परिमोक्षणे । अशोचन्नारभेतैव युक्तश्चाव्यसनी भवेत् ।।"},
{"c": "12.317", "n": "26", "i": 61584, "v": "शब्दे स्पर्शे च रूपे च गन्धेषु च रसेषु च । नोपभोगात्परं किंचिद्धनिनो वाधनस्य वा ।।"},
{"c": "12.317", "n": "27", "i": 61585, "v": "प्राक्संप्रयोगाद्भूतानां नास्ति दुःखमनामयम् । विप्रयोगात्तु सर्वस्य न शोचेत्प्रकृतिस्थितः ।।"},
{"c": "12.317", "n": "28", "i": 61586, "v": "धृत्या शिश्नोदरं रक्षेत्पाणिपादं च चक्षुषा । चक्षुःश्रोत्रे च मनसा मनो वाचं च विद्यया ।।"},
{"c": "12.317", "n": "29", "i": 61587, "v": "प्रणयं प्रतिसंहृत्य संस्तुतेष्वितरेषु च । विचरेदसमुन्नद्धः स सुखी स च पण्डितः ।।"},
{"c": "12.317", "n": "30", "i": 61588, "v": "अध्यात्मरतिरासीनो निरपेक्षो निरामिषः । आत्मनैव सहायेन यश्चरेत्स सुखी भवेत् ।।"},
{"c": "12.318", "t": "नारद उवाच ।"},
{"c": "12.318", "n": "1", "i": 61589, "v": "सुखदुःखविपर्यासो यदा समुपपद्यते । नैनं प्रज्ञा सुनीतं वा त्रायते नापि पौरुषम् ।।"},
{"c": "12.318", "n": "2", "i": 61590, "v": "स्वभावाद्यत्नमातिष्ठेद्यत्नवान्नावसीदति । जरामरणरोगेभ्यः प्रियमात्मानमुद्धरेत् ।।"},
{"c": "12.318", "n": "3", "i": 61591, "v": "रुजन्ति हि शरीराणि रोगाः शारीरमानसाः । सायका इव तीक्ष्णाग्राः प्रयुक्ता दृढधन्विभिः ।।"},
{"c": "12.318", "n": "4", "i": 61592, "v": "व्याधितस्य विवित्साभिस्त्रस्यतो जीवितैषिणः । अवशस्य विनाशाय शरीरमपकृष्यते ।।"},
{"c": "12.318", "n": "5", "i": 61593, "v": "स्रवन्ति न निवर्तन्ते स्रोतांसि सरितामिव । आयुरादाय मर्त्यानां रात्र्यहानि पुनः पुनः ।।"},
{"c": "12.318", "n": "6", "i": 61594, "v": "व्यत्ययो ह्ययमत्यन्तं पक्षयोः शुक्लकृष्णयोः । जातं मर्त्यं जरयति निमेषं नावतिष्ठते ।।"},
{"c": "12.318", "n": "7", "i": 61595, "v": "सुखदुःखानि भूतानामजरो जरयन्नसौ । आदित्यो ह्यस्तमभ्येति पुनः पुनरुदेति च ।।"},
{"c": "12.318", "n": "8", "i": 61596, "v": "अदृष्टपूर्वानादाय भावानपरिशङ्कितान् । इष्टानिष्टान्मनुष्याणामस्तं गच्छन्ति रात्रयः ।।"},
{"c": "12.318", "n": "9", "i": 61597, "v": "यो यमिच्छेद्यथाकामं कामानां तत्तदाप्नुयात् । यदि स्यान्न पराधीनं पुरुषस्य क्रियाफलम् ।।"},
{"c": "12.318", "n": "10", "i": 61598, "v": "संयताश्च हि दक्षाश्च मतिमन्तश्च मानवाः । दृश्यन्ते निष्फलाः सन्तः प्रहीणाश्च स्वकर्मभिः ।।"},
{"c": "12.318", "n": "11", "i": 61599, "v": "अपरे बालिशाः सन्तो निर्गुणाः पुरुषाधमाः । आशीर्भिरप्यसंयुक्ता दृश्यन्ते सर्वकामिनः ।।"},
{"c": "12.318", "n": "12", "i": 61600, "v": "भूतानामपरः कश्चिद्धिंसायां सततोत्थितः । वञ्चनायां च लोकस्य स सुखेष्वेव जीर्यते ।।"},
{"c": "12.318", "n": "13", "i": 61601, "v": "अचेष्टमानमासीनं श्रीः कंचिदुपतिष्ठति । कश्चित्कर्मानुसृत्यान्यो न प्राप्यमधिगच्छति ।।"},
{"c": "12.318", "n": "14", "i": 61602, "v": "अपराधं समाचक्ष्व पुरुषस्य स्वभावतः । शुक्रमन्यत्र संभूतं पुनरन्यत्र गच्छति ।।"},
{"c": "12.318", "n": "15", "i": 61603, "v": "तस्य योनौ प्रसक्तस्य गर्भो भवति वा न वा । आम्रपुष्पोपमा यस्य निवृत्तिरुपलभ्यते ।।"},
{"c": "12.318", "n": "16", "i": 61604, "v": "केषांचित्पुत्रकामानामनुसंतानमिच्छताम् । सिद्धौ प्रयतमानानां नैवाण्डमुपजायते ।।"},
{"c": "12.318", "n": "17", "i": 61605, "v": "गर्भाच्चोद्विजमानानां क्रुद्धादाशीविषादिव । आयुष्माञ्जायते पुत्रः कथं प्रेतः पितैव सः ।।"},
{"c": "12.318", "n": "18", "i": 61606, "v": "देवानिष्ट्वा तपस्तप्त्वा कृपणैः पुत्रगृद्धिभिः । दश मासान्परिधृता जायन्ते कुलपांसनाः ।।"},
{"c": "12.318", "n": "19", "i": 61607, "v": "अपरे धनधान्यानि भोगांश्च पितृसंचितान् । विपुलानभिजायन्ते लब्धास्तैरेव मङ्गलैः ।।"},
{"c": "12.318", "n": "20", "i": 61608, "v": "अन्योन्यं समभिप्रेत्य मैथुनस्य समागमे । उपद्रव इवाविष्टो योनिं गर्भः प्रपद्यते ।।"},
{"c": "12.318", "n": "21", "i": 61609, "v": "शीर्णं परशरीरेण निच्छवीकं शरीरिणम् । प्राणिनां प्राणसंरोधे मांसश्लेष्मविचेष्टितम् ।।"},
{"c": "12.318", "n": "22", "i": 61610, "v": "निर्दग्धं परदेहेन परदेहं चलाचलम् । विनश्यन्तं विनाशान्ते नावि नावमिवाहितम् ।।"},
{"c": "12.318", "n": "23", "i": 61611, "v": "संगत्या जठरे न्यस्तं रेतोबिन्दुमचेतनम् । केन यत्नेन जीवन्तं गर्भं त्वमिह पश्यसि ।।"},
{"c": "12.318", "n": "24", "i": 61612, "v": "अन्नपानानि जीर्यन्ते यत्र भक्षाश्च भक्षिताः । तस्मिन्नेवोदरे गर्भः किं नान्नमिव जीर्यते ।।"},
{"c": "12.318", "n": "25", "i": 61613, "v": "गर्भमूत्रपुरीषाणां स्वभावनियता गतिः । धारणे वा विसर्गे वा न कर्तुर्विद्यते वशः ।।"},
{"c": "12.318", "n": "26", "i": 61614, "v": "स्रवन्ति ह्युदराद्गर्भा जायमानास्तथापरे । आगमेन सहान्येषां विनाश उपपद्यते ।।"},
{"c": "12.318", "n": "27", "i": 61615, "v": "एतस्माद्योनिसंबन्धाद्यो जीवन्परिमुच्यते । प्रजां च लभते कांचित्पुनर्द्वंद्वेषु मज्जति ।।"},
{"c": "12.318", "n": "28", "i": 61616, "v": "शतस्य सहजातस्य सप्तमीं दशमीं दशाम् । प्राप्नुवन्ति ततः पञ्च न भवन्ति शतायुषः ।।"},
{"c": "12.318", "n": "29", "i": 61617, "v": "नाभ्युत्थाने मनुष्याणां योगाः स्युर्नात्र संशयः । व्याधिभिश्च विमथ्यन्ते व्यालैः क्षुद्रमृगा इव ।।"},
{"c": "12.318", "n": "30", "i": 61618, "v": "व्याधिभिर्भक्ष्यमाणानां त्यजतां विपुलं धनम् । वेदनां नापकर्षन्ति यतमानाश्चिकित्सकाः ।।"},
{"c": "12.318", "n": "31", "i": 61619, "v": "ते चापि निपुणा वैद्याः कुशलाः संभृतौषधाः । व्याधिभिः परिकृष्यन्ते मृगा व्याधैरिवार्दिताः ।।"},
{"c": "12.318", "n": "32", "i": 61620, "v": "ते पिबन्तः कषायांश्च सर्पींषि विविधानि च । दृश्यन्ते जरया भग्ना नागा नागैरिवोत्तमैः ।।"},
{"c": "12.318", "n": "33", "i": 61621, "v": "के वा भुवि चिकित्सन्ते रोगार्तान्मृगपक्षिणः । श्वापदानि दरिद्रांश्च प्रायो नार्ता भवन्ति ते ।।"},
{"c": "12.318", "n": "34", "i": 61622, "v": "घोरानपि दुराधर्षान्नृपतीनुग्रतेजसः । आक्रम्य रोग आदत्ते पशून्पशुपचो यथा ।।"},
{"c": "12.318", "n": "35", "i": 61623, "v": "इति लोकमनाक्रन्दं मोहशोकपरिप्लुतम् । स्रोतसा सहसा क्षिप्तं ह्रियमाणं बलीयसा ।।"},
{"c": "12.318", "n": "36", "i": 61624, "v": "न धनेन न राज्येन नोग्रेण तपसा तथा । स्वभावा व्यतिवर्तन्ते ये नियुक्ताः शरीरिषु ।।"},
{"c": "12.318", "n": "37", "i": 61625, "v": "न म्रियेरन्न जीर्येरन्सर्वे स्युः सर्वकामिकाः । नाप्रियं प्रतिपश्येयुरुत्थानस्य फलं प्रति ।।"},
{"c": "12.318", "n": "38", "i": 61626, "v": "उपर्युपरि लोकस्य सर्वो भवितुमिच्छति । यतते च यथाशक्ति न च तद्वर्तते तथा ।।"},
{"c": "12.318", "n": "39", "i": 61627, "v": "ऐश्वर्यमदमत्तांश्च मत्तान्मद्यमदेन च । अप्रमत्ताः शठाः क्रूरा विक्रान्ताः पर्युपासते ।।"},
{"c": "12.318", "n": "40", "i": 61628, "v": "क्लेशाः प्रतिनिवर्तन्ते केषांचिदसमीक्षिताः । स्वं स्वं च पुनरन्येषां न किंचिदभिगम्यते ।।"},
{"c": "12.318", "n": "41", "i": 61629, "v": "महच्च फलवैषम्यं दृश्यते कर्मसंधिषु । वहन्ति शिबिकामन्ये यान्त्यन्ये शिबिकागताः ।।"},
{"c": "12.318", "n": "42", "i": 61630, "v": "सर्वेषामृद्धिकामानामन्ये रथपुरःसराः । मनुजाश्च शतस्त्रीकाः शतशो विधवाः स्त्रियः ।।"},
{"c": "12.318", "n": "43", "i": 61631, "v": "द्वंद्वारामेषु भूतेषु गच्छन्त्येकैकशो नराः । इदमन्यत्परं पश्य मात्र मोहं करिष्यसि ।।"},
{"c": "12.318", "n": "44", "i": 61632, "v": "त्यज धर्ममधर्मं च उभे सत्यानृते त्यज । उभे सत्यानृते त्यक्त्वा येन त्यजसि तं त्यज ।।"},
{"c": "12.318", "n": "45", "i": 61633, "v": "एतत्ते परमं गुह्यमाख्यातमृषिसत्तम । येन देवाः परित्यज्य मर्त्यलोकं दिवं गताः ।।"},
{"c": "12.318", "t": "भीष्म उवाच ।"},
{"c": "12.318", "n": "46", "i": 61634, "v": "नारदस्य वचः श्रुत्वा शुकः परमबुद्धिमान् । संचिन्त्य मनसा धीरो निश्चयं नाध्यगच्छत ।।"},
{"c": "12.318", "n": "47", "i": 61635, "v": "पुत्रदारैर्महान्क्लेशो विद्याम्नाये महाञ्श्रमः । किं नु स्याच्छाश्वतं स्थानमल्पक्लेशं महोदयम् ।।"},
{"c": "12.318", "n": "48", "i": 61636, "v": "ततो मुहूर्तं संचिन्त्य निश्चितां गतिमात्मनः । परावरज्ञो धर्मस्य परां नैःश्रेयसीं गतिम् ।।"},
{"c": "12.318", "n": "49", "i": 61637, "v": "कथं त्वहमसंक्लिष्टो गच्छेयं परमां गतिम् । नावर्तेयं यथा भूयो योनिसंसारसागरे ।।"},
{"c": "12.318", "n": "50", "i": 61638, "v": "परं भावं हि काङ्क्षामि यत्र नावर्तते पुनः । सर्वसङ्गान्परित्यज्य निश्चितां मनसो गतिम् ।।"},
{"c": "12.318", "n": "51", "i": 61639, "v": "तत्र यास्यामि यत्रात्मा शमं मेऽधिगमिष्यति । अक्षयश्चाव्ययश्चैव यत्र स्थास्यामि शाश्वतः ।।"},
{"c": "12.318", "n": "52", "i": 61640, "v": "न तु योगमृते शक्या प्राप्तुं सा परमा गतिः । अवबन्धो हि मुक्तस्य कर्मभिर्नोपपद्यते ।।"},
{"c": "12.318", "n": "53", "i": 61641, "v": "तस्माद्योगं समास्थाय त्यक्त्वा गृहकलेवरम् । वायुभूतः प्रवेक्ष्यामि तेजोराशिं दिवाकरम् ।।"},
{"c": "12.318", "n": "54", "i": 61642, "v": "न ह्येष क्षयमाप्नोति सोमः सुरगणैर्यथा । कम्पितः पतते भूमिं पुनश्चैवाधिरोहति । क्षीयते हि सदा सोमः पुनश्चैवाभिपूर्यते ।।"},
{"c": "12.318", "n": "55", "i": 61643, "v": "रविस्तु संतापयति लोकान्रश्मिभिरुल्बणैः । सर्वतस्तेज आदत्ते नित्यमक्षयमण्डलः ।।"},
{"c": "12.318", "n": "56", "i": 61644, "v": "अतो मे रोचते गन्तुमादित्यं दीप्ततेजसम् । अत्र वत्स्यामि दुर्धर्षो निःसङ्गेनान्तरात्मना ।।"},
{"c": "12.318", "n": "57", "i": 61645, "v": "सूर्यस्य सदने चाहं निक्षिप्येदं कलेवरम् । ऋषिभिः सह यास्यामि सौरं तेजोऽतिदुःसहम् ।।"},
{"c": "12.318", "n": "58", "i": 61646, "v": "आपृच्छामि नगान्नागान्गिरीनुर्वीं दिशो दिवम् । देवदानवगन्धर्वान्पिशाचोरगराक्षसान् ।।"},
{"c": "12.318", "n": "59", "i": 61647, "v": "लोकेषु सर्वभूतानि प्रवेक्ष्यामि नसंशयः । पश्यन्तु योगवीर्यं मे सर्वे देवाः सहर्षिभिः ।।"},
{"c": "12.318", "n": "60", "i": 61648, "v": "अथानुज्ञाप्य तमृषिं नारदं लोकविश्रुतम् । तस्मादनुज्ञां संप्राप्य जगाम पितरं प्रति ।।"},
{"c": "12.318", "n": "61", "i": 61649, "v": "सोऽभिवाद्य महात्मानमृषिं द्वैपायनं मुनिम् । शुकः प्रदक्षिणीकृत्य कृष्णमापृष्टवान्मुनिः ।।"},
{"c": "12.318", "n": "62", "i": 61650, "v": "श्रुत्वा ऋषिस्तद्वचनं शुकस्य; प्रीतो महात्मा पुनराह चैनम् । भो भोः पुत्र स्थीयतां तावदद्य; यावच्चक्षुः प्रीणयामि त्वदर्थम् ।।"},
{"c": "12.318", "n": "63", "i": 61651, "v": "निरपेक्षः शुको भूत्वा निःस्नेहो मुक्तबन्धनः । मोक्षमेवानुसंचिन्त्य गमनाय मनो दधे । पितरं संपरित्यज्य जगाम द्विजसत्तमः ।।"},
{"c": "12.319", "t": "भीष्म उवाच ।"},
{"c": "12.319", "n": "1", "i": 61652, "v": "गिरिपृष्ठं समारुह्य सुतो व्यासस्य भारत । समे देशे विविक्ते च निःशलाक उपाविशत् ।।"},
{"c": "12.319", "n": "2", "i": 61653, "v": "धारयामास चात्मानं यथाशास्त्रं महामुनिः । पादात्प्रभृति गात्रेषु क्रमेण क्रमयोगवित् ।।"},
{"c": "12.319", "n": "3", "i": 61654, "v": "ततः स प्राङ्मुखो विद्वानादित्ये नचिरोदिते । पाणिपादं समाधाय विनीतवदुपाविशत् ।।"},
{"c": "12.319", "n": "4", "i": 61655, "v": "न तत्र पक्षिसंघातो न शब्दो नापि दर्शनम् । यत्र वैयासकिर्धीमान्योक्तुं समुपचक्रमे ।।"},
{"c": "12.319", "n": "5", "i": 61656, "v": "स ददर्श तदात्मानं सर्वसङ्गविनिःसृतम् । प्रजहास ततो हासं शुकः संप्रेक्ष्य भास्करम् ।।"},
{"c": "12.319", "n": "6", "i": 61657, "v": "स पुनर्योगमास्थाय मोक्षमार्गोपलब्धये । महायोगीश्वरो भूत्वा सोऽत्यक्रामद्विहायसम् ।।"},
{"c": "12.319", "n": "7", "i": 61658, "v": "ततः प्रदक्षिणं कृत्वा देवर्षिं नारदं तदा । निवेदयामास तदा स्वं योगं परमर्षये ।।"},
{"c": "12.319", "n": "8", "i": 61659, "v": "दृष्टो मार्गः प्रवृत्तोऽस्मि स्वस्ति तेऽस्तु तपोधन । त्वत्प्रसादाद्गमिष्यामि गतिमिष्टां महाद्युते ।।"},
{"c": "12.319", "n": "9", "i": 61660, "v": "नारदेनाभ्यनुज्ञातस्ततो द्वैपायनात्मजः । अभिवाद्य पुनर्योगमास्थायाकाशमाविशत् ।।"},
{"c": "12.319", "n": "10", "i": 61661, "v": "कैलासपृष्ठादुत्पत्य स पपात दिवं तदा । अन्तरिक्षचरः श्रीमान्व्यासपुत्रः सुनिश्चितः ।।"},
{"c": "12.319", "n": "11", "i": 61662, "v": "तमुद्यन्तं द्विजश्रेष्ठं वैनतेयसमद्युतिम् । ददृशुः सर्वभूतानि मनोमारुतरंहसम् ।।"},
{"c": "12.319", "n": "12", "i": 61663, "v": "व्यवसायेन लोकांस्त्रीन्सर्वान्सोऽथ विचिन्तयन् । आस्थितो दिव्यमध्वानं पावकार्कसमप्रभः ।।"},
{"c": "12.319", "n": "13", "i": 61664, "v": "तमेकमनसं यान्तमव्यग्रमकुतोभयम् । ददृशुः सर्वभूतानि जङ्गमानीतराणि च ।।"},
{"c": "12.319", "n": "14", "i": 61665, "v": "यथाशक्ति यथान्यायं पूजयां चक्रिरे तदा । पुष्पवर्षैश्च दिव्यैस्तमवचक्रुर्दिवौकसः ।।"},
{"c": "12.319", "n": "15", "i": 61666, "v": "तं दृष्ट्वा विस्मिताः सर्वे गन्धर्वाप्सरसां गणाः । ऋषयश्चैव संसिद्धाः परं विस्मयमागताः ।।"},
{"c": "12.319", "n": "16", "i": 61667, "v": "अन्तरिक्षचरः कोऽयं तपसा सिद्धिमागतः । अधःकायोर्ध्ववक्त्रश्च नेत्रैः समभिवाह्यते ।।"},
{"c": "12.319", "n": "17", "i": 61668, "v": "ततः परमधीरात्मा त्रिषु लोकेषु विश्रुतः । भास्करं समुदीक्षन्स प्राङ्मुखो वाग्यतोऽगमत् । शब्देनाकाशमखिलं पूरयन्निव सर्वतः ।।"},
{"c": "12.319", "n": "18", "i": 61669, "v": "तमापतन्तं सहसा दृष्ट्वा सर्वाप्सरोगणाः । संभ्रान्तमनसो राजन्नासन्परमविस्मिताः । पञ्चचूडाप्रभृतयो भृशमुत्फुल्ललोचनाः ।।"},
{"c": "12.319", "n": "19", "i": 61670, "v": "दैवतं कतमं ह्येतदुत्तमां गतिमास्थितम् । सुनिश्चितमिहायाति विमुक्तमिव निःस्पृहम् ।।"},
{"c": "12.319", "n": "20", "i": 61671, "v": "ततः समतिचक्राम मलयं नाम पर्वतम् । उर्वशी पूर्वचित्तिश्च यं नित्यमुपसेवते । ते स्म ब्रह्मर्षिपुत्रस्य विस्मयं ययतुः परम् ।।"},
{"c": "12.319", "n": "21", "i": 61672, "v": "अहो बुद्धिसमाधानं वेदाभ्यासरते द्विजे । अचिरेणैव कालेन नभश्चरति चन्द्रवत् । पितृशुश्रूषया सिद्धिं संप्राप्तोऽयमनुत्तमाम् ।।"},
{"c": "12.319", "n": "22", "i": 61673, "v": "पितृभक्तो दृढतपाः पितुः सुदयितः सुतः । अनन्यमनसा तेन कथं पित्रा विवर्जितः ।।"},
{"c": "12.319", "n": "23", "i": 61674, "v": "उर्वश्या वचनं श्रुत्वा शुकः परमधर्मवित् । उदैक्षत दिशः सर्वा वचने गतमानसः ।।"},
{"c": "12.319", "n": "24", "i": 61675, "v": "सोऽन्तरिक्षं महीं चैव सशैलवनकाननाम् । आलोकयामास तदा सरांसि सरितस्तथा ।।"},
{"c": "12.319", "n": "25", "i": 61676, "v": "ततो द्वैपायनसुतं बहुमानपुरःसरम् । कृताञ्जलिपुटाः सर्वा निरीक्षन्ते स्म देवताः ।।"},
{"c": "12.319", "n": "26", "i": 61677, "v": "अब्रवीत्तास्तदा वाक्यं शुकः परमधर्मवित् । पिता यद्यनुगच्छेन्मां क्रोशमानः शुकेति वै ।।"},
{"c": "12.319", "n": "27", "i": 61678, "v": "ततः प्रतिवचो देयं सर्वैरेव समाहितैः । एतन्मे स्नेहतः सर्वे वचनं कर्तुमर्हथ ।।"},
{"c": "12.319", "n": "28", "i": 61679, "v": "शुकस्य वचनं श्रुत्वा दिशः सवनकाननाः । समुद्राः सरितः शैलाः प्रत्यूचुस्तं समन्ततः ।।"},
{"c": "12.319", "n": "29", "i": 61680, "v": "यथाज्ञापयसे विप्र बाढमेवं भविष्यति । ऋषेर्व्याहरतो वाक्यं प्रतिवक्ष्यामहे वयम् ।।"},
{"c": "12.320", "t": "भीष्म उवाच ।"},
{"c": "12.320", "n": "1", "i": 61681, "v": "इत्येवमुक्त्वा वचनं ब्रह्मर्षिः सुमहातपाः । प्रातिष्ठत शुकः सिद्धिं हित्वा लोकांश्चतुर्विधान् ।।"},
{"c": "12.320", "n": "2", "i": 61682, "v": "तमो ह्यष्टविधं हित्वा जहौ पञ्चविधं रजः । ततः सत्त्वं जहौ धीमांस्तदद्भुतमिवाभवत् ।।"},
{"c": "12.320", "n": "3", "i": 61683, "v": "ततस्तस्मिन्पदे नित्ये निर्गुणे लिङ्गवर्जिते । ब्रह्मणि प्रत्यतिष्ठत्स विधूमोऽग्निरिव ज्वलन् ।।"},
{"c": "12.320", "n": "4", "i": 61684, "v": "उल्कापाता दिशां दाहा भूमिकम्पास्तथैव च । प्रादुर्भूताः क्षणे तस्मिंस्तदद्भुतमिवाभवत् ।।"},
{"c": "12.320", "n": "5", "i": 61685, "v": "द्रुमाः शाखाश्च मुमुचुः शिखराणि च पर्वताः । निर्घातशब्दैश्च गिरिर्हिमवान्दीर्यतीव ह ।।"},
{"c": "12.320", "n": "6", "i": 61686, "v": "न बभासे सहस्रांशुर्न जज्वाल च पावकः । ह्रदाश्च सरितश्चैव चुक्षुभुः सागरास्तथा ।।"},
{"c": "12.320", "n": "7", "i": 61687, "v": "ववर्ष वासवस्तोयं रसवच्च सुगन्धि च । ववौ समीरणश्चापि दिव्यगन्धवहः शुचिः ।।"},
{"c": "12.320", "n": "8", "i": 61688, "v": "स शृङ्गेऽप्रतिमे दिव्ये हिमवन्मेरुसंभवे । संश्लिष्टे श्वेतपीते द्वे रुक्मरूप्यमये शुभे ।।"},
{"c": "12.320", "n": "9", "i": 61689, "v": "शतयोजनविस्तारे तिर्यगूर्ध्वं च भारत । उदीचीं दिशमाश्रित्य रुचिरे संददर्श ह ।।"},
{"c": "12.320", "n": "10", "i": 61690, "v": "सोऽविशङ्केन मनसा तथैवाभ्यपतच्छुकः । ततः पर्वतशृङ्गे द्वे सहसैव द्विधाकृते । अदृश्येतां महाराज तदद्भुतमिवाभवत् ।।"},
{"c": "12.320", "n": "11", "i": 61691, "v": "ततः पर्वतशृङ्गाभ्यां सहसैव विनिःसृतः । न च प्रतिजघानास्य स गतिं पर्वतोत्तमः ।।"},
{"c": "12.320", "n": "12", "i": 61692, "v": "ततो महानभूच्छब्दो दिवि सर्वदिवौकसाम् । गन्धर्वाणामृषीणां च ये च शैलनिवासिनः ।।"},
{"c": "12.320", "n": "13", "i": 61693, "v": "दृष्ट्वा शुकमतिक्रान्तं पर्वतं च द्विधाकृतम् । साधु साध्विति तत्रासीन्नादः सर्वत्र भारत ।।"},
{"c": "12.320", "n": "14", "i": 61694, "v": "स पूज्यमानो देवैश्च गन्धर्वैरृषिभिस्तथा । यक्षराक्षससंघैश्च विद्याधरगणैस्तथा ।।"},
{"c": "12.320", "n": "15", "i": 61695, "v": "दिव्यैः पुष्पैः समाकीर्णमन्तरिक्षं समन्ततः । आसीत्किल महाराज शुकाभिपतने तदा ।।"},
{"c": "12.320", "n": "16", "i": 61696, "v": "ततो मन्दाकिनीं रम्यामुपरिष्टादभिव्रजन् । शुको ददर्श धर्मात्मा पुष्पितद्रुमकाननाम् ।।"},
{"c": "12.320", "n": "17", "i": 61697, "v": "तस्यां क्रीडन्त्यभिरताः स्नान्ति चैवाप्सरोगणाः । शून्याकारं निराकाराः शुकं दृष्ट्वा विवाससः ।।"},
{"c": "12.320", "n": "18", "i": 61698, "v": "तं प्रक्रमन्तमाज्ञाय पिता स्नेहसमन्वितः । उत्तमां गतिमास्थाय पृष्ठतोऽनुससार ह ।।"},
{"c": "12.320", "n": "19", "i": 61699, "v": "शुकस्तु मारुतादूर्ध्वं गतिं कृत्वान्तरिक्षगाम् । दर्शयित्वा प्रभावं स्वं सर्वभूतोऽभवत्तदा ।।"},
{"c": "12.320", "n": "20", "i": 61700, "v": "महायोगगतिं त्वग्र्यां व्यासोत्थाय महातपाः । निमेषान्तरमात्रेण शुकाभिपतनं ययौ ।।"},
{"c": "12.320", "n": "21", "i": 61701, "v": "स ददर्श द्विधा कृत्वा पर्वताग्रं शुकं गतम् । शशंसुरृषयस्तस्मै कर्म पुत्रस्य तत्तदा ।।"},
{"c": "12.320", "n": "22", "i": 61702, "v": "ततः शुकेति दीर्घेण शैक्षेणाक्रन्दितस्तदा । स्वयं पित्रा स्वरेणोच्चैस्त्रीँल्लोकाननुनाद्य वै ।।"},
{"c": "12.320", "n": "23", "i": 61703, "v": "शुकः सर्वगतो भूत्वा सर्वात्मा सर्वतोमुखः । प्रत्यभाषत धर्मात्मा भोःशब्देनानुनादयन् ।।"},
{"c": "12.320", "n": "24", "i": 61704, "v": "तत एकाक्षरं नादं भो इत्येव समीरयन् । प्रत्याहरज्जगत्सर्वमुच्चैः स्थावरजङ्गमम् ।।"},
{"c": "12.320", "n": "25", "i": 61705, "v": "ततः प्रभृति चाद्यापि शब्दानुच्चारितान्पृथक् । गिरिगह्वरपृष्ठेषु व्याजहार शुकं प्रति ।।"},
{"c": "12.320", "n": "26", "i": 61706, "v": "अन्तर्हितः प्रभावं तु दर्शयित्वा शुकस्तदा । गुणान्संत्यज्य शब्दादीन्पदमध्यगमत्परम् ।।"},
{"c": "12.320", "n": "27", "i": 61707, "v": "महिमानं तु तं दृष्ट्वा पुत्रस्यामिततेजसः । निषसाद गिरिप्रस्थे पुत्रमेवानुचिन्तयन् ।।"},
{"c": "12.320", "n": "28", "i": 61708, "v": "ततो मन्दाकिनीतीरे क्रीडन्तोऽप्सरसां गणाः । आसाद्य तमृषिं सर्वाः संभ्रान्ता गतचेतसः ।।"},
{"c": "12.320", "n": "29", "i": 61709, "v": "जले निलिल्यिरे काश्चित्काश्चिद्गुल्मान्प्रपेदिरे । वसनान्याददुः काश्चिद्दृष्ट्वा तं मुनिसत्तमम् ।।"},
{"c": "12.320", "n": "30", "i": 61710, "v": "तां मुक्ततां तु विज्ञाय मुनिः पुत्रस्य वै तदा । सक्ततामात्मनश्चैव प्रीतोऽभूद्व्रीडितश्च ह ।।"},
{"c": "12.320", "n": "31", "i": 61711, "v": "तं देवगन्धर्ववृतो महर्षिगणपूजितः । पिनाकहस्तो भगवानभ्यागच्छत शंकरः ।।"},
{"c": "12.320", "n": "32", "i": 61712, "v": "तमुवाच महादेवः सान्त्वपूर्वमिदं वचः । पुत्रशोकाभिसंतप्तं कृष्णद्वैपायनं तदा ।।"},
{"c": "12.320", "n": "33", "i": 61713, "v": "अग्नेर्भूमेरपां वायोरन्तरिक्षस्य चैव ह । वीर्येण सदृशः पुत्रस्त्वया मत्तः पुरा वृतः ।।"},
{"c": "12.320", "n": "34", "i": 61714, "v": "स तथालक्षणो जातस्तपसा तव संभृतः । मम चैव प्रभावेन ब्रह्मतेजोमयः शुचिः ।।"},
{"c": "12.320", "n": "35", "i": 61715, "v": "स गतिं परमां प्राप्तो दुष्प्रापामजितेन्द्रियैः । दैवतैरपि विप्रर्षे तं त्वं किमनुशोचसि ।।"},
{"c": "12.320", "n": "36", "i": 61716, "v": "यावत्स्थास्यन्ति गिरयो यावत्स्थास्यन्ति सागराः । तावत्तवाक्षया कीर्तिः सपुत्रस्य भविष्यति ।।"},
{"c": "12.320", "n": "37", "i": 61717, "v": "छायां स्वपुत्रसदृशीं सर्वतोऽनपगां सदा । द्रक्ष्यसे त्वं च लोकेऽस्मिन्मत्प्रसादान्महामुने ।।"},
{"c": "12.320", "n": "38", "i": 61718, "v": "सोऽनुनीतो भगवता स्वयं रुद्रेण भारत । छायां पश्यन्समावृत्तः स मुनिः परया मुदा ।।"},
{"c": "12.320", "n": "39", "i": 61719, "v": "इति जन्म गतिश्चैव शुकस्य भरतर्षभ । विस्तरेण मयाख्यातं यन्मां त्वं परिपृच्छसि ।।"},
{"c": "12.320", "n": "40", "i": 61720, "v": "एतदाचष्ट मे राजन्देवर्षिर्नारदः पुरा । व्यासश्चैव महायोगी संजल्पेषु पदे पदे ।।"},
{"c": "12.320", "n": "41", "i": 61721, "v": "इतिहासमिमं पुण्यं मोक्षधर्मार्थसंहितम् । धारयेद्यः शमपरः स गच्छेत्परमां गतिम् ।।"},
{"c": "12.321", "t": "युधिष्ठिर उवाच ।"},
{"c": "12.321", "n": "1", "i": 61722, "v": "गृहस्थो ब्रह्मचारी वा वानप्रस्थोऽथ भिक्षुकः । य इच्छेत्सिद्धिमास्थातुं देवतां कां यजेत सः ।।"},
{"c": "12.321", "n": "2", "i": 61723, "v": "कुतो ह्यस्य ध्रुवः स्वर्गः कुतो निःश्रेयसं परम् । विधिना केन जुहुयाद्दैवं पित्र्यं तथैव च ।।"},
{"c": "12.321", "n": "3", "i": 61724, "v": "मुक्तश्च कां गतिं गच्छेन्मोक्षश्चैव किमात्मकः । स्वर्गतश्चैव किं कुर्याद्येन न च्यवते दिवः ।।"},
{"c": "12.321", "n": "4", "i": 61725, "v": "देवतानां च को देवः पितॄणां च तथा पिता । तस्मात्परतरं यच्च तन्मे ब्रूहि पितामह ।।"},
{"c": "12.321", "t": "भीष्म उवाच ।"},
{"c": "12.321", "n": "5", "i": 61726, "v": "गूढं मां प्रश्नवित्प्रश्नं पृच्छसे त्वमिहानघ । न ह्येष तर्कया शक्यो वक्तुं वर्षशतैरपि ।।"},
{"c": "12.321", "n": "6", "i": 61727, "v": "ऋते देवप्रसादाद्वा राजञ्ज्ञानागमेन वा । गहनं ह्येतदाख्यानं व्याख्यातव्यं तवारिहन् ।।"},
{"c": "12.321", "n": "7", "i": 61728, "v": "अत्राप्युदाहरन्तीममितिहासं पुरातनम् । नारदस्य च संवादमृषेर्नारायणस्य च ।।"},
{"c": "12.321", "n": "8", "i": 61729, "v": "नारायणो हि विश्वात्मा चतुर्मूर्तिः सनातनः । धर्मात्मजः संबभूव पितैवं मेऽभ्यभाषत ।।"},
{"c": "12.321", "n": "9", "i": 61730, "v": "कृते युगे महाराज पुरा स्वायंभुवेऽन्तरे । नरो नारायणश्चैव हरिः कृष्णस्तथैव च ।।"},
{"c": "12.321", "n": "10", "i": 61731, "v": "तेभ्यो नारायणनरौ तपस्तेपतुरव्ययौ । बदर्याश्रममासाद्य शकटे कनकामये ।।"},
{"c": "12.321", "n": "11", "i": 61732, "v": "अष्टचक्रं हि तद्यानं भूतयुक्तं मनोरमम् । तत्राद्यौ लोकनाथौ तौ कृशौ धमनिसंततौ ।।"},
{"c": "12.321", "n": "12", "i": 61733, "v": "तपसा तेजसा चैव दुर्निरीक्षौ सुरैरपि । यस्य प्रसादं कुर्वाते स देवौ द्रष्टुमर्हति ।।"},
{"c": "12.321", "n": "13", "i": 61734, "v": "नूनं तयोरनुमते हृदि हृच्छयचोदितः । महामेरोर्गिरेः शृङ्गात्प्रच्युतो गन्धमादनम् ।।"},
{"c": "12.321", "n": "14", "i": 61735, "v": "नारदः सुमहद्भूतं लोकान्सर्वानचीचरत् । तं देशमगमद्राजन्बदर्याश्रममाशुगः ।।"},
{"c": "12.321", "n": "15", "i": 61736, "v": "तयोराह्निकवेलायां तस्य कौतूहलं त्वभूत् । इदं तदास्पदं कृत्स्नं यस्मिँल्लोकाः प्रतिष्ठिताः ।।"},
{"c": "12.321", "n": "16", "i": 61737, "v": "सदेवासुरगन्धर्वाः सर्षिकिंनरलेलिहाः । एका मूर्तिरियं पूर्वं जाता भूयश्चतुर्विधा ।।"},
{"c": "12.321", "n": "17", "i": 61738, "v": "धर्मस्य कुलसंतानो महानेभिर्विवर्धितः । अहो ह्यनुगृहीतोऽद्य धर्म एभिः सुरैरिह । नरनारायणाभ्यां च कृष्णेन हरिणा तथा ।।"},
{"c": "12.321", "n": "18", "i": 61739, "v": "तत्र कृष्णो हरिश्चैव कस्मिंश्चित्कारणान्तरे । स्थितौ धर्मोत्तरौ ह्येतौ तथा तपसि धिष्ठितौ ।।"},
{"c": "12.321", "n": "19", "i": 61740, "v": "एतौ हि परमं धाम कानयोराह्निकक्रिया । पितरौ सर्वभूतानां दैवतं च यशस्विनौ । कां देवतां नु यजतः पितॄन्वा कान्महामती ।।"},
{"c": "12.321", "n": "20", "i": 61741, "v": "इति संचिन्त्य मनसा भक्त्या नारायणस्य ह । सहसा प्रादुरभवत्समीपे देवयोस्तदा ।।"},
{"c": "12.321", "n": "21", "i": 61742, "v": "कृते दैवे च पित्र्ये च ततस्ताभ्यां निरीक्षितः । पूजितश्चैव विधिना यथाप्रोक्तेन शास्त्रतः ।।"},
{"c": "12.321", "n": "22", "i": 61743, "v": "तं दृष्ट्वा महदाश्चर्यमपूर्वं विधिविस्तरम् । उपोपविष्टः सुप्रीतो नारदो भगवानृषिः ।।"},
{"c": "12.321", "n": "23", "i": 61744, "v": "नारायणं संनिरीक्ष्य प्रसन्नेनान्तरात्मना । नमस्कृत्वा महादेवमिदं वचनमब्रवीत् ।।"},
{"c": "12.321", "n": "24", "i": 61745, "v": "वेदेषु सपुराणेषु साङ्गोपाङ्गेषु गीयसे । त्वमजः शाश्वतो धाता मतोऽमृतमनुत्तमम् । प्रतिष्ठितं भूतभव्यं त्वयि सर्वमिदं जगत् ।।"},
{"c": "12.321", "n": "25", "i": 61746, "v": "चत्वारो ह्याश्रमा देव सर्वे गार्हस्थ्यमूलकाः । यजन्ते त्वामहरहर्नानामूर्तिसमास्थितम् ।।"},
{"c": "12.321", "n": "26", "i": 61747, "v": "पिता माता च सर्वस्य जगतः शाश्वतो गुरुः । कं त्वद्य यजसे देवं पितरं कं न विद्महे ।।"},
{"c": "12.321", "t": "श्रीभगवानुवाच ।"},
{"c": "12.321", "n": "27", "i": 61748, "v": "अवाच्यमेतद्वक्तव्यमात्मगुह्यं सनातनम् । तव भक्तिमतो ब्रह्मन्वक्ष्यामि तु यथातथम् ।।"},
{"c": "12.321", "n": "28", "i": 61749, "v": "यत्तत्सूक्ष्ममविज्ञेयमव्यक्तमचलं ध्रुवम् । इन्द्रियैरिन्द्रियार्थैश्च सर्वभूतैश्च वर्जितम् ।।"},
{"c": "12.321", "n": "29", "i": 61750, "v": "स ह्यन्तरात्मा भूतानां क्षेत्रज्ञश्चेति कथ्यते । त्रिगुणव्यतिरिक्तोऽसौ पुरुषश्चेति कल्पितः । तस्मादव्यक्तमुत्पन्नं त्रिगुणं द्विजसत्तम ।।"},
{"c": "12.321", "n": "30", "i": 61751, "v": "अव्यक्ता व्यक्तभावस्था या सा प्रकृतिरव्यया । तां योनिमावयोर्विद्धि योऽसौ सदसदात्मकः । आवाभ्यां पूज्यतेऽसौ हि दैवे पित्र्ये च कल्पिते ।।"},
{"c": "12.321", "n": "31", "i": 61752, "v": "नास्ति तस्मात्परोऽन्यो हि पिता देवोऽथ वा द्विजः । आत्मा हि नौ स विज्ञेयस्ततस्तं पूजयावहे ।।"},
{"c": "12.321", "n": "32", "i": 61753, "v": "तेनैषा प्रथिता ब्रह्मन्मर्यादा लोकभाविनी । दैवं पित्र्यं च कर्तव्यमिति तस्यानुशासनम् ।।"},
{"c": "12.321", "n": "33", "i": 61754, "v": "ब्रह्मा स्थाणुर्मनुर्दक्षो भृगुर्धर्मस्तपो दमः । मरीचिरङ्गिरात्रिश्च पुलस्त्यः पुलहः क्रतुः ।।"},
{"c": "12.321", "n": "34", "i": 61755, "v": "वसिष्ठः परमेष्ठी च विवस्वान्सोम एव च । कर्दमश्चापि यः प्रोक्तः क्रोधो विक्रीत एव च ।।"},
{"c": "12.321", "n": "35", "i": 61756, "v": "एकविंशतिरुत्पन्नास्ते प्रजापतयः स्मृताः । तस्य देवस्य मर्यादां पूजयन्ति सनातनीम् ।।"},
{"c": "12.321", "n": "36", "i": 61757, "v": "दैवं पित्र्यं च सततं तस्य विज्ञाय तत्त्वतः । आत्मप्राप्तानि च ततो जानन्ति द्विजसत्तमाः ।।"},
{"c": "12.321", "n": "37", "i": 61758, "v": "स्वर्गस्था अपि ये केचित्तं नमस्यन्ति देहिनः । ते तत्प्रसादाद्गच्छन्ति तेनादिष्टफलां गतिम् ।।"},
{"c": "12.321", "n": "38", "i": 61759, "v": "ये हीनाः सप्तदशभिर्गुणैः कर्मभिरेव च । कलाः पञ्चदश त्यक्त्वा ते मुक्ता इति निश्चयः ।।"},
{"c": "12.321", "n": "39", "i": 61760, "v": "मुक्तानां तु गतिर्ब्रह्मन्क्षेत्रज्ञ इति कल्पितः । स हि सर्वगतश्चैव निर्गुणश्चैव कथ्यते ।।"},
{"c": "12.321", "n": "40", "i": 61761, "v": "दृश्यते ज्ञानयोगेन आवां च प्रसृतौ ततः । एवं ज्ञात्वा तमात्मानं पूजयावः सनातनम् ।।"},
{"c": "12.321", "n": "41", "i": 61762, "v": "तं वेदाश्चाश्रमाश्चैव नानातनुसमास्थिताः । भक्त्या संपूजयन्त्याद्यं गतिं चैषां ददाति सः ।।"},
{"c": "12.321", "n": "42", "i": 61763, "v": "ये तु तद्भाविता लोके एकान्तित्वं समास्थिताः । एतदभ्यधिकं तेषां यत्ते तं प्रविशन्त्युत ।।"},
{"c": "12.321", "n": "43", "i": 61764, "v": "इति गुह्यसमुद्देशस्तव नारद कीर्तितः । भक्त्या प्रेम्णा च विप्रर्षे अस्मद्भक्त्या च ते श्रुतः ।।"},
{"c": "12.322", "t": "भीष्म उवाच ।"},
{"c": "12.322", "n": "1", "i": 61765, "v": "स एवमुक्तो द्विपदां वरिष्ठो; नारायणेनोत्तमपूरुषेण । जगाद वाक्यं द्विपदां वरिष्ठं; नारायणं लोकहिताधिवासम् ।।"},
{"c": "12.322", "n": "2", "i": 61766, "v": "यदर्थमात्मप्रभवेह जन्म; तवोत्तमं धर्मगृहे चतुर्धा । तत्साध्यतां लोकहितार्थमद्य; गच्छामि द्रष्टुं प्रकृतिं तवाद्याम् ।।"},
{"c": "12.322", "n": "3", "i": 61767, "v": "वेदाः स्वधीता मम लोकनाथ; तप्तं तपो नानृतमुक्तपूर्वम् । पूजां गुरूणां सततं करोमि; परस्य गुह्यं न च भिन्नपूर्वम् ।।"},
{"c": "12.322", "n": "4", "i": 61768, "v": "गुप्तानि चत्वारि यथागमं मे; शत्रौ च मित्रे च समोऽस्मि नित्यम् । तं चादिदेवं सततं प्रपन्न; एकान्तभावेन वृणोम्यजस्रम् । एभिर्विशेषैः परिशुद्धसत्त्वः; कस्मान्न पश्येयमनन्तमीशम् ।।"},
{"c": "12.322", "n": "5", "i": 61769, "v": "तत्पारमेष्ठ्यस्य वचो निशम्य; नारायणः सात्वतधर्मगोप्ता । गच्छेति तं नारदमुक्तवान्स; संपूजयित्वात्मविधिक्रियाभिः ।।"},
{"c": "12.322", "n": "6", "i": 61770, "v": "ततो विसृष्टः परमेष्ठिपुत्रः; सोऽभ्यर्चयित्वा तमृषिं पुराणम् । खमुत्पपातोत्तमवेगयुक्त;स्ततोऽधिमेरौ सहसा निलिल्ये ।।"},
{"c": "12.322", "n": "7", "i": 61771, "v": "तत्रावतस्थे च मुनिर्मुहूर्त;मेकान्तमासाद्य गिरेः स शृङ्गे । आलोकयन्नुत्तरपश्चिमेन; ददर्श चात्यद्भुतरूपयुक्तम् ।।"},
{"c": "12.322", "n": "8", "i": 61772, "v": "क्षीरोदधेरुत्तरतो हि द्वीपः; श्वेतः स नाम्ना प्रथितो विशालः । मेरोः सहस्रैः स हि योजनानां; द्वात्रिंशतोर्ध्वं कविभिर्निरुक्तः ।।"},
{"c": "12.322", "n": "9", "i": 61773, "v": "अतीन्द्रियाश्चानशनाश्च तत्र; निष्पन्दहीनाः सुसुगन्धिनश्च । श्वेताः पुमांसो गतसर्वपापा;श्चक्षुर्मुषः पापकृतां नराणाम् ।।"},
{"c": "12.322", "n": "10", "i": 61774, "v": "वज्रास्थिकायाः सममानोन्माना; दिव्यान्वयरूपाः शुभसारोपेताः । छत्राकृतिशीर्षा मेघौघनिनादाः; सत्पुष्करचतुष्का राजीवशतपादाः ।।"},
{"c": "12.322", "n": "11", "i": 61775, "v": "षष्ट्या दन्तैर्युक्ताः शुक्लै;रष्टाभिर्दंष्ट्राभिर्ये । जिह्वाभिर्ये विष्वग्वक्त्रं; लेलिह्यन्ते सूर्यप्रख्यम् ।।"},
{"c": "12.322", "n": "12", "i": 61776, "v": "भक्त्या देवं विश्वोत्पन्नं; यस्मात्सर्वे लोकाः सूताः । वेदा धर्मा मुनयः शान्ता; देवाः सर्वे तस्य विसर्गाः ।।"},
{"c": "12.322", "t": "युधिष्ठिर उवाच ।"},
{"c": "12.322", "n": "13", "i": 61777, "v": "अतीन्द्रिया निराहारा अनिष्पन्दाः सुगन्धिनः । कथं ते पुरुषा जाताः का तेषां गतिरुत्तमा ।।"},
{"c": "12.322", "n": "14", "i": 61778, "v": "ये विमुक्ता भवन्तीह नरा भरतसत्तम । तेषां लक्षणमेतद्धि यच्छ्वेतद्वीपवासिनाम् ।।"},
{"c": "12.322", "n": "15", "i": 61779, "v": "तस्मान्मे संशयं छिन्धि परं कौतूहलं हि मे । त्वं हि सर्वकथारामस्त्वां चैवोपाश्रिता वयम् ।।"},
{"c": "12.322", "t": "भीष्म उवाच ।"},
{"c": "12.322", "n": "16", "i": 61780, "v": "विस्तीर्णैषा कथा राजञ्श्रुता मे पितृसंनिधौ । सैषा तव हि वक्तव्या कथासारो हि स स्मृतः ।।"},
{"c": "12.322", "n": "17", "i": 61781, "v": "राजोपरिचरो नाम बभूवाधिपतिर्भुवः । आखण्डलसखः ख्यातो भक्तो नारायणं हरिम् ।।"},
{"c": "12.322", "n": "18", "i": 61782, "v": "धार्मिको नित्यभक्तश्च पितॄन्नित्यमतन्द्रितः । साम्राज्यं तेन संप्राप्तं नारायणवरात्पुरा ।।"},
{"c": "12.322", "n": "19", "i": 61783, "v": "सात्वतं विधिमास्थाय प्राक्सूर्यमुखनिःसृतम् । पूजयामास देवेशं तच्छेषेण पितामहान् ।।"},
{"c": "12.322", "n": "20", "i": 61784, "v": "पितृशेषेण विप्रांश्च संविभज्याश्रितांश्च सः । शेषान्नभुक्सत्यपरः सर्वभूतेष्वहिंसकः । सर्वभावेन भक्तः स देवदेवं जनार्दनम् ।।"},
{"c": "12.322", "n": "21", "i": 61785, "v": "तस्य नारायणे भक्तिं वहतोऽमित्रकर्शन । एकशय्यासनं शक्रो दत्तवान्देवराट्स्वयम् ।।"},
{"c": "12.322", "n": "22", "i": 61786, "v": "आत्मा राज्यं धनं चैव कलत्रं वाहनानि च । एतद्भगवते सर्वमिति तत्प्रेक्षितं सदा ।।"},
{"c": "12.322", "n": "23", "i": 61787, "v": "काम्यनैमित्तिकाजस्रं यज्ञियाः परमक्रियाः । सर्वाः सात्वतमास्थाय विधिं चक्रे समाहितः ।।"},
{"c": "12.322", "n": "24", "i": 61788, "v": "पञ्चरात्रविदो मुख्यास्तस्य गेहे महात्मनः । प्रायणं भगवत्प्रोक्तं भुञ्जते चाग्रभोजनम् ।।"},
{"c": "12.322", "n": "25", "i": 61789, "v": "तस्य प्रशासतो राज्यं धर्मेणामित्रघातिनः । नानृता वाक्समभवन्मनो दुष्टं न चाभवत् । न च कायेन कृतवान्स पापं परमण्वपि ।।"},
{"c": "12.322", "n": "26", "i": 61790, "v": "ये हि ते मुनयः ख्याताः सप्त चित्रशिखण्डिनः । तैरेकमतिभिर्भूत्वा यत्प्रोक्तं शास्त्रमुत्तमम् ।।"},
{"c": "12.322", "n": "27", "i": 61791, "v": "मरीचिरत्र्यङ्गिरसौ पुलस्त्यः पुलहः क्रतुः । वसिष्ठश्च महातेजा एते चित्रशिखण्डिनः ।।"},
{"c": "12.322", "n": "28", "i": 61792, "v": "सप्त प्रकृतयो ह्येतास्तथा स्वायंभुवोऽष्टमः । एताभिर्धार्यते लोकस्ताभ्यः शास्त्रं विनिःसृतम् ।।"},
{"c": "12.322", "n": "29", "i": 61793, "v": "एकाग्रमनसो दान्ता मुनयः संयमे रताः । इदं श्रेय इदं ब्रह्म इदं हितमनुत्तमम् । लोकान्संचिन्त्य मनसा ततः शास्त्रं प्रचक्रिरे ।।"},
{"c": "12.322", "n": "30", "i": 61794, "v": "तत्र धर्मार्थकामा हि मोक्षः पश्चाच्च कीर्तितः । मर्यादा विविधाश्चैव दिवि भूमौ च संस्थिताः ।।"},
{"c": "12.322", "n": "31", "i": 61795, "v": "आराध्य तपसा देवं हरिं नारायणं प्रभुम् । दिव्यं वर्षसहस्रं वै सर्वे ते ऋषिभिः सह ।।"},
{"c": "12.322", "n": "32", "i": 61796, "v": "नारायणानुशास्ता हि तदा देवी सरस्वती । विवेश तानृषीन्सर्वाँल्लोकानां हितकाम्यया ।।"},
{"c": "12.322", "n": "33", "i": 61797, "v": "ततः प्रवर्तिता सम्यक्तपोविद्भिर्द्विजातिभिः । शब्दे चार्थे च हेतौ च एषा प्रथमसर्गजा ।।"},
{"c": "12.322", "n": "34", "i": 61798, "v": "आदावेव हि तच्छास्त्रमोंकारस्वरभूषितम् । ऋषिभिर्भावितं तत्र यत्र कारुणिको ह्यसौ ।।"},
{"c": "12.322", "n": "35", "i": 61799, "v": "ततः प्रसन्नो भगवाननिर्दिष्टशरीरगः । ऋषीनुवाच तान्सर्वानदृश्यः पुरुषोत्तमः ।।"},
{"c": "12.322", "n": "36", "i": 61800, "v": "कृतं शतसहस्रं हि श्लोकानामिदमुत्तमम् । लोकतन्त्रस्य कृत्स्नस्य यस्माद्धर्मः प्रवर्तते ।।"},
{"c": "12.322", "n": "37", "i": 61801, "v": "प्रवृत्तौ च निवृत्तौ च योनिरेतद्भविष्यति । ऋग्यजुःसामभिर्जुष्टमथर्वाङ्गिरसैस्तथा ।।"},
{"c": "12.322", "n": "38", "i": 61802, "v": "तथा प्रमाणं हि मया कृतो ब्रह्मा प्रसादजः । रुद्रश्च क्रोधजो विप्रा यूयं प्रकृतयस्तथा ।।"},
{"c": "12.322", "n": "39", "i": 61803, "v": "सूर्याचन्द्रमसौ वायुर्भूमिरापोऽग्निरेव च । सर्वे च नक्षत्रगणा यच्च भूताभिशब्दितम् ।।"},
{"c": "12.322", "n": "40", "i": 61804, "v": "अधिकारेषु वर्तन्ते यथास्वं ब्रह्मवादिनः । सर्वे प्रमाणं हि यथा तथैतच्छास्त्रमुत्तमम् ।।"},
{"c": "12.322", "n": "41", "i": 61805, "v": "भविष्यति प्रमाणं वै एतन्मदनुशासनम् । अस्मात्प्रवक्ष्यते धर्मान्मनुः स्वायंभुवः स्वयम् ।।"},
{"c": "12.322", "n": "42", "i": 61806, "v": "उशना बृहस्पतिश्चैव यदोत्पन्नौ भविष्यतः । तदा प्रवक्ष्यतः शास्त्रं युष्मन्मतिभिरुद्धृतम् ।।"},
{"c": "12.322", "n": "43", "i": 61807, "v": "स्वायंभुवेषु धर्मेषु शास्त्रे चोशनसा कृते । बृहस्पतिमते चैव लोकेषु प्रविचारिते ।।"},
{"c": "12.322", "n": "44", "i": 61808, "v": "युष्मत्कृतमिदं शास्त्रं प्रजापालो वसुस्ततः । बृहस्पतिसकाशाद्वै प्राप्स्यते द्विजसत्तमाः ।।"},
{"c": "12.322", "n": "45", "i": 61809, "v": "स हि मद्भावितो राजा मद्भक्तश्च भविष्यति । तेन शास्त्रेण लोकेषु क्रियाः सर्वाः करिष्यति ।।"},
{"c": "12.322", "n": "46", "i": 61810, "v": "एतद्धि सर्वशास्त्राणां शास्त्रमुत्तमसंज्ञितम् । एतदर्थ्यं च धर्म्यं च यशस्यं चैतदुत्तमम् ।।"},
{"c": "12.322", "n": "47", "i": 61811, "v": "अस्य प्रवर्तनाच्चैव प्रजावन्तो भविष्यथ । स च राजा श्रिया युक्तो भविष्यति महान्वसुः ।।"},
{"c": "12.322", "n": "48", "i": 61812, "v": "संस्थिते तु नृपे तस्मिञ्शास्त्रमेतत्सनातनम् । अन्तर्धास्यति तत्सत्यमेतद्वः कथितं मया ।।"},
{"c": "12.322", "n": "49", "i": 61813, "v": "एतावदुक्त्वा वचनमदृश्यः पुरुषोत्तमः । विसृज्य तानृषीन्सर्वान्कामपि प्रस्थितो दिशम् ।।"},
{"c": "12.322", "n": "50", "i": 61814, "v": "ततस्ते लोकपितरः सर्वलोकार्थचिन्तकाः । प्रावर्तयन्त तच्छास्त्रं धर्मयोनिं सनातनम् ।।"},
{"c": "12.322", "n": "51", "i": 61815, "v": "उत्पन्नेऽऽङ्गिरसे चैव युगे प्रथमकल्पिते । साङ्गोपनिषदं शास्त्रं स्थापयित्वा बृहस्पतौ ।।"},
{"c": "12.322", "n": "52", "i": 61816, "v": "जग्मुर्यथेप्सितं देशं तपसे कृतनिश्चयाः । धारणात्सर्वलोकानां सर्वधर्मप्रवर्तकाः ।।"},
{"c": "12.323", "t": "भीष्म उवाच ।"},
{"c": "12.323", "n": "1", "i": 61817, "v": "ततोऽतीते महाकल्पे उत्पन्नेऽङ्गिरसः सुते । बभूवुर्निर्वृता देवा जाते देवपुरोहिते ।।"},
{"c": "12.323", "n": "2", "i": 61818, "v": "बृहद्ब्रह्म महच्चेति शब्दाः पर्यायवाचकाः । एभिः समन्वितो राजन्गुणैर्विद्वान्बृहस्पतिः ।।"},
{"c": "12.323", "n": "3", "i": 61819, "v": "तस्य शिष्यो बभूवाग्र्यो राजोपरिचरो वसुः । अधीतवांस्तदा शास्त्रं सम्यक्चित्रशिखण्डिजम् ।।"},
{"c": "12.323", "n": "4", "i": 61820, "v": "स राजा भावितः पूर्वं दैवेन विधिना वसुः । पालयामास पृथिवीं दिवमाखण्डलो यथा ।।"},
{"c": "12.323", "n": "5", "i": 61821, "v": "तस्य यज्ञो महानासीदश्वमेधो महात्मनः । बृहस्पतिरुपाध्यायस्तत्र होता बभूव ह ।।"},
{"c": "12.323", "n": "6", "i": 61822, "v": "प्रजापतिसुताश्चात्र सदस्यास्त्वभवंस्त्रयः । एकतश्च द्वितश्चैव त्रितश्चैव महर्षयः ।।"},
{"c": "12.323", "n": "7", "i": 61823, "v": "धनुषाक्षोऽथ रैभ्यश्च अर्वावसुपरावसू । ऋषिर्मेधातिथिश्चैव ताण्ड्यश्चैव महानृषिः ।।"},
{"c": "12.323", "n": "8", "i": 61824, "v": "ऋषिः शक्तिर्महाभागस्तथा वेदशिराश्च यः । कपिलश्च ऋषिश्रेष्ठः शालिहोत्रपितामहः ।।"},
{"c": "12.323", "n": "9", "i": 61825, "v": "आद्यः कठस्तैत्तिरिश्च वैशंपायनपूर्वजः । कण्वोऽथ देवहोत्रश्च एते षोडश कीर्तिताः । संभृताः सर्वसंभारास्तस्मिन्राजन्महाक्रतौ ।।"},
{"c": "12.323", "n": "10", "i": 61826, "v": "न तत्र पशुघातोऽभूत्स राजैवं स्थितोऽभवत् । अहिंस्रः शुचिरक्षुद्रो निराशीः कर्मसंस्तुतः । आरण्यकपदोद्गीता भागास्तत्रोपकल्पिताः ।।"},
{"c": "12.323", "n": "11", "i": 61827, "v": "प्रीतस्ततोऽस्य भगवान्देवदेवः पुरातनः । साक्षात्तं दर्शयामास सोऽदृश्योऽन्येन केनचित् ।।"},
{"c": "12.323", "n": "12", "i": 61828, "v": "स्वयं भागमुपाघ्राय पुरोडाशं गृहीतवान् । अदृश्येन हृतो भागो देवेन हरिमेधसा ।।"},
{"c": "12.323", "n": "13", "i": 61829, "v": "बृहस्पतिस्ततः क्रुद्धः स्रुवमुद्यम्य वेगितः । आकाशं घ्नन्स्रुवः पातै रोषादश्रूण्यवर्तयत् ।।"},
{"c": "12.323", "n": "14", "i": 61830, "v": "उवाच चोपरिचरं मया भागोऽयमुद्यतः । ग्राह्यः स्वयं हि देवेन मत्प्रत्यक्षं न संशयः ।।"},
{"c": "12.323", "n": "15", "i": 61831, "v": "उद्यता यज्ञभागा हि साक्षात्प्राप्ताः सुरैरिह । किमर्थमिह न प्राप्तो दर्शनं स हरिर्विभुः ।।"},
{"c": "12.323", "n": "16", "i": 61832, "v": "ततः स तं समुद्धूतं भूमिपालो महान्वसुः । प्रसादयामास मुनिं सदस्यास्ते च सर्वशः ।।"},
{"c": "12.323", "n": "17", "i": 61833, "v": "ऊचुश्चैनमसंभ्रान्ता न रोषं कर्तुमर्हसि । नैष धर्मः कृतयुगे यस्त्वं रोषमचीकृथाः ।।"},
{"c": "12.323", "n": "18", "i": 61834, "v": "अरोषणो ह्यसौ देवो यस्य भागोऽयमुद्यतः । न स शक्यस्त्वया द्रष्टुमस्माभिर्वा बृहस्पते । यस्य प्रसादं कुरुते स वै तं द्रष्टुमर्हति ।।"},
{"c": "12.323", "t": "एकतद्वितत्रिता ऊचुः ।"},
{"c": "12.323", "n": "19", "i": 61835, "v": "वयं हि ब्रह्मणः पुत्रा मानसाः परिकीर्तिताः । गता निःश्रेयसार्थं हि कदाचिद्दिशमुत्तराम् ।।"},
{"c": "12.323", "n": "20", "i": 61836, "v": "तप्त्वा वर्षसहस्राणि चत्वारि तप उत्तमम् । एकपादस्थिताः सम्यक्काष्ठभूताः समाहिताः ।।"},
{"c": "12.323", "n": "21", "i": 61837, "v": "मेरोरुत्तरभागे तु क्षीरोदस्यानुकूलतः । स देशो यत्र नस्तप्तं तपः परमदारुणम् । कथं पश्येमहि वयं देवं नारायणं त्विति ।।"},
{"c": "12.323", "n": "22", "i": 61838, "v": "ततो व्रतस्यावभृथे वागुवाचाशरीरिणी । सुतप्तं वस्तपो विप्राः प्रसन्नेनान्तरात्मना ।।"},
{"c": "12.323", "n": "23", "i": 61839, "v": "यूयं जिज्ञासवो भक्ताः कथं द्रक्ष्यथ तं प्रभुम् । क्षीरोदधेरुत्तरतः श्वेतद्वीपो महाप्रभः ।।"},
{"c": "12.323", "n": "24", "i": 61840, "v": "तत्र नारायणपरा मानवाश्चन्द्रवर्चसः । एकान्तभावोपगतास्ते भक्ताः पुरुषोत्तमम् ।।"},
{"c": "12.323", "n": "25", "i": 61841, "v": "ते सहस्रार्चिषं देवं प्रविशन्ति सनातनम् । अतीन्द्रिया निराहारा अनिष्पन्दाः सुगन्धिनः ।।"},
{"c": "12.323", "n": "26", "i": 61842, "v": "एकान्तिनस्ते पुरुषाः श्वेतद्वीपनिवासिनः । गच्छध्वं तत्र मुनयस्तत्रात्मा मे प्रकाशितः ।।"},
{"c": "12.323", "n": "27", "i": 61843, "v": "अथ श्रुत्वा वयं सर्वे वाचं तामशरीरिणीम् । यथाख्यातेन मार्गेण तं देशं प्रतिपेदिरे ।।"},
{"c": "12.323", "n": "28", "i": 61844, "v": "प्राप्य श्वेतं महाद्वीपं तच्चित्तास्तद्दिदृक्षवः । ततो नो दृष्टिविषयस्तदा प्रतिहतोऽभवत् ।।"},
{"c": "12.323", "n": "29", "i": 61845, "v": "न च पश्याम पुरुषं तत्तेजोहृतदर्शनाः । ततो नः प्रादुरभवद्विज्ञानं देवयोगजम् ।।"},
{"c": "12.323", "n": "30", "i": 61846, "v": "न किलातप्ततपसा शक्यते द्रष्टुमञ्जसा । ततः पुनर्वर्षशतं तप्त्वा तात्कालिकं महत् ।।"},
{"c": "12.323", "n": "31", "i": 61847, "v": "व्रतावसाने सुशुभान्नरान्ददृशिरे वयम् । श्वेतांश्चन्द्रप्रतीकाशान्सर्वलक्षणलक्षितान् ।।"},
{"c": "12.323", "n": "32", "i": 61848, "v": "नित्याञ्जलिकृतान्ब्रह्म जपतः प्रागुदङ्मुखान् । मानसो नाम स जपो जप्यते तैर्महात्मभिः । तेनैकाग्रमनस्त्वेन प्रीतो भवति वै हरिः ।।"},
{"c": "12.323", "n": "33", "i": 61849, "v": "या भवेन्मुनिशार्दूल भाः सूर्यस्य युगक्षये । एकैकस्य प्रभा तादृक्साभवन्मानवस्य ह ।।"},
{"c": "12.323", "n": "34", "i": 61850, "v": "तेजोनिवासः स द्वीप इति वै मेनिरे वयम् । न तत्राभ्यधिकः कश्चित्सर्वे ते समतेजसः ।।"},
{"c": "12.323", "n": "35", "i": 61851, "v": "अथ सूर्यसहस्रस्य प्रभां युगपदुत्थिताम् । सहसा दृष्टवन्तः स्म पुनरेव बृहस्पते ।।"},
{"c": "12.323", "n": "36", "i": 61852, "v": "सहिताश्चाभ्यधावन्त ततस्ते मानवा द्रुतम् । कृताञ्जलिपुटा हृष्टा नम इत्येव वादिनः ।।"},
{"c": "12.323", "n": "37", "i": 61853, "v": "ततोऽभिवदतां तेषामश्रौष्म विपुलं ध्वनिम् । बलिः किलोपह्रियते तस्य देवस्य तैर्नरैः ।।"},
{"c": "12.323", "n": "38", "i": 61854, "v": "वयं तु तेजसा तस्य सहसा हृतचेतसः । न किंचिदपि पश्यामो हृतदृष्टिबलेन्द्रियाः ।।"},
{"c": "12.323", "n": "39", "i": 61855, "v": "एकस्तु शब्दोऽविरतः श्रुतोऽस्माभिरुदीरितः । जितं ते पुण्डरीकाक्ष नमस्ते विश्वभावन ।।"},
{"c": "12.323", "n": "40", "i": 61856, "v": "नमस्तेऽस्तु हृषीकेश महापुरुषपूर्वज । इति शब्दः श्रुतोऽस्माभिः शिक्षाक्षरसमीरितः ।।"},
{"c": "12.323", "n": "41", "i": 61857, "v": "एतस्मिन्नन्तरे वायुः सर्वगन्धवहः शुचिः । दिव्यान्युवाह पुष्पाणि कर्मण्याश्चौषधीस्तथा ।।"},
{"c": "12.323", "n": "42", "i": 61858, "v": "तैरिष्टः पञ्चकालज्ञैर्हरिरेकान्तिभिर्नरैः । नूनं तत्रागतो देवो यथा तैर्वागुदीरिता । वयं त्वेनं न पश्यामो मोहितास्तस्य मायया ।।"},
{"c": "12.323", "n": "43", "i": 61859, "v": "मारुते संनिवृत्ते च बलौ च प्रतिपादिते । चिन्ताव्याकुलितात्मानो जाताः स्मोऽङ्गिरसां वर ।।"},
{"c": "12.323", "n": "44", "i": 61860, "v": "मानवानां सहस्रेषु तेषु वै शुद्धयोनिषु । अस्मान्न कश्चिन्मनसा चक्षुषा वाप्यपूजयत् ।।"},
{"c": "12.323", "n": "45", "i": 61861, "v": "तेऽपि स्वस्था मुनिगणा एकभावमनुव्रताः । नास्मासु दधिरे भावं ब्रह्मभावमनुष्ठिताः ।।"},
{"c": "12.323", "n": "46", "i": 61862, "v": "ततोऽस्मान्सुपरिश्रान्तांस्तपसा चापि कर्शितान् । उवाच खस्थं किमपि भूतं तत्राशरीरकम् ।।"},
{"c": "12.323", "n": "47", "i": 61863, "v": "दृष्टा वः पुरुषाः श्वेताः सर्वेन्द्रियविवर्जिताः । दृष्टो भवति देवेश एभिर्दृष्टैर्द्विजोत्तमाः ।।"},
{"c": "12.323", "n": "48", "i": 61864, "v": "गच्छध्वं मुनयः सर्वे यथागतमितोऽचिरात् । न स शक्यो अभक्तेन द्रष्टुं देवः कथंचन ।।"},
{"c": "12.323", "n": "49", "i": 61865, "v": "कामं कालेन महता एकान्तित्वं समागतैः । शक्यो द्रष्टुं स भगवान्प्रभामण्डलदुर्दृशः ।।"},
{"c": "12.323", "n": "50", "i": 61866, "v": "महत्कार्यं तु कर्तव्यं युष्माभिर्द्विजसत्तमाः । इतः कृतयुगेऽतीते विपर्यासं गतेऽपि च ।।"},
{"c": "12.323", "n": "51", "i": 61867, "v": "वैवस्वतेऽन्तरे विप्राः प्राप्ते त्रेतायुगे ततः । सुराणां कार्यसिद्ध्यर्थं सहाया वै भविष्यथ ।।"},
{"c": "12.323", "n": "52", "i": 61868, "v": "ततस्तदद्भुतं वाक्यं निशम्यैवं स्म सोमप । तस्य प्रसादात्प्राप्ताः स्मो देशमीप्सितमञ्जसा ।।"},
{"c": "12.323", "n": "53", "i": 61869, "v": "एवं सुतपसा चैव हव्यकव्यैस्तथैव च । देवोऽस्माभिर्न दृष्टः स कथं त्वं द्रष्टुमर्हसि । नारायणो महद्भूतं विश्वसृग्घव्यकव्यभुक् ।।"},
{"c": "12.323", "t": "भीष्म उवाच ।"},
{"c": "12.323", "n": "54", "i": 61870, "v": "एवमेकतवाक्येन द्वितत्रितमतेन च । अनुनीतः सदस्यैश्च बृहस्पतिरुदारधीः । समानीय ततो यज्ञं दैवतं समपूजयत् ।।"},
{"c": "12.323", "n": "55", "i": 61871, "v": "समाप्तयज्ञो राजापि प्रजाः पालितवान्वसुः । ब्रह्मशापाद्दिवो भ्रष्टः प्रविवेश महीं ततः ।।"},
{"c": "12.323", "n": "56", "i": 61872, "v": "अन्तर्भूमिगतश्चैव सततं धर्मवत्सलः । नारायणपरो भूत्वा नारायणपदं जगौ ।।"},
{"c": "12.323", "n": "57", "i": 61873, "v": "तस्यैव च प्रसादेन पुनरेवोत्थितस्तु सः । महीतलाद्गतः स्थानं ब्रह्मणः समनन्तरम् । परां गतिमनुप्राप्त इति नैष्ठिकमञ्जसा ।।"},
{"c": "12.324", "t": "युधिष्ठिर उवाच ।"},
{"c": "12.324", "n": "1", "i": 61874, "v": "यदा भक्तो भगवत आसीद्राजा महावसुः । किमर्थं स परिभ्रष्टो विवेश विवरं भुवः ।।"},
{"c": "12.324", "t": "भीष्म उवाच ।"},
{"c": "12.324", "n": "2", "i": 61875, "v": "अत्राप्युदाहरन्तीममितिहासं पुरातनम् । ऋषीणां चैव संवादं त्रिदशानां च भारत ।।"},
{"c": "12.324", "n": "3", "i": 61876, "v": "अजेन यष्टव्यमिति देवाः प्राहुर्द्विजोत्तमान् । स च छागो ह्यजो ज्ञेयो नान्यः पशुरिति स्थितिः ।।"},
{"c": "12.324", "t": "ऋषय ऊचुः ।"},
{"c": "12.324", "n": "4", "i": 61877, "v": "बीजैर्यज्ञेषु यष्टव्यमिति वै वैदिकी श्रुतिः । अजसंज्ञानि बीजानि छागं न घ्नन्तुमर्हथ ।।"},
{"c": "12.324", "n": "5", "i": 61878, "v": "नैष धर्मः सतां देवा यत्र वध्येत वै पशुः । इदं कृतयुगं श्रेष्ठं कथं वध्येत वै पशुः ।।"},
{"c": "12.324", "t": "भीष्म उवाच ।"},
{"c": "12.324", "n": "6", "i": 61879, "v": "तेषां संवदतामेवमृषीणां विबुधैः सह । मार्गागतो नृपश्रेष्ठस्तं देशं प्राप्तवान्वसुः । अन्तरिक्षचरः श्रीमान्समग्रबलवाहनः ।।"},
{"c": "12.324", "n": "7", "i": 61880, "v": "तं दृष्ट्वा सहसायान्तं वसुं ते त्वन्तरिक्षगम् । ऊचुर्द्विजातयो देवानेष छेत्स्यति संशयम् ।।"},
{"c": "12.324", "n": "8", "i": 61881, "v": "यज्वा दानपतिः श्रेष्ठः सर्वभूतहितप्रियः । कथं स्विदन्यथा ब्रूयाद्वाक्यमेष महान्वसुः ।।"},
{"c": "12.324", "n": "9", "i": 61882, "v": "एवं ते संविदं कृत्वा विबुधा ऋषयस्तथा । अपृच्छन्सहसाभ्येत्य वसुं राजानमन्तिकात् ।।"},
{"c": "12.324", "n": "10", "i": 61883, "v": "भो राजन्केन यष्टव्यमजेनाहोस्विदौषधैः । एतन्नः संशयं छिन्धि प्रमाणं नो भवान्मतः ।।"},
{"c": "12.324", "n": "11", "i": 61884, "v": "स तान्कृताञ्जलिर्भूत्वा परिपप्रच्छ वै वसुः । कस्य वः को मतः पक्षो ब्रूत सत्यं समागताः ।।"},
{"c": "12.324", "t": "ऋषय ऊचुः ।"},
{"c": "12.324", "n": "12", "i": 61885, "v": "धान्यैर्यष्टव्यमित्येष पक्षोऽस्माकं नराधिप । देवानां तु पशुः पक्षो मतो राजन्वदस्व नः ।।"},
{"c": "12.324", "t": "भीष्म उवाच ।"},
{"c": "12.324", "n": "13", "i": 61886, "v": "देवानां तु मतं ज्ञात्वा वसुना पक्षसंश्रयात् । छागेनाजेन यष्टव्यमेवमुक्तं वचस्तदा ।।"},
{"c": "12.324", "n": "14", "i": 61887, "v": "कुपितास्ते ततः सर्वे मुनयः सूर्यवर्चसः । ऊचुर्वसुं विमानस्थं देवपक्षार्थवादिनम् ।।"},
{"c": "12.324", "n": "15", "i": 61888, "v": "सुरपक्षो गृहीतस्ते यस्मात्तस्माद्दिवः पत । अद्य प्रभृति ते राजन्नाकाशे विहता गतिः । अस्मच्छापाभिघातेन महीं भित्त्वा प्रवेक्ष्यसि ।।"},
{"c": "12.324", "n": "16", "i": 61889, "v": "ततस्तस्मिन्मुहूर्तेऽथ राजोपरिचरस्तदा । अधो वै संबभूवाशु भूमेर्विवरगो नृपः । स्मृतिस्त्वेनं न प्रजहौ तदा नारायणाज्ञया ।।"},
{"c": "12.324", "n": "17", "i": 61890, "v": "देवास्तु सहिताः सर्वे वसोः शापविमोक्षणम् । चिन्तयामासुरव्यग्राः सुकृतं हि नृपस्य तत् ।।"},
{"c": "12.324", "n": "18", "i": 61891, "v": "अनेनास्मत्कृते राज्ञा शापः प्राप्तो महात्मना । अस्य प्रतिप्रियं कार्यं सहितैर्नो दिवौकसः ।।"},
{"c": "12.324", "n": "19", "i": 61892, "v": "इति बुद्ध्या व्यवस्याशु गत्वा निश्चयमीश्वराः । ऊचुस्तं हृष्टमनसो राजोपरिचरं तदा ।।"},
{"c": "12.324", "n": "20", "i": 61893, "v": "ब्रह्मण्यदेवं त्वं भक्तः सुरासुरगुरुं हरिम् । कामं स तव तुष्टात्मा कुर्याच्छापविमोक्षणम् ।।"},
{"c": "12.324", "n": "21", "i": 61894, "v": "मानना तु द्विजातीनां कर्तव्या वै महात्मनाम् । अवश्यं तपसा तेषां फलितव्यं नृपोत्तम ।।"},
{"c": "12.324", "n": "22", "i": 61895, "v": "यतस्त्वं सहसा भ्रष्ट आकाशान्मेदिनीतलम् । एकं त्वनुग्रहं तुभ्यं दद्मो वै नृपसत्तम ।।"},
{"c": "12.324", "n": "23", "i": 61896, "v": "यावत्त्वं शापदोषेण कालमासिष्यसेऽनघ । भूमेर्विवरगो भूत्वा तावन्तं कालमाप्स्यसि । यज्ञेषु सुहुतां विप्रैर्वसोर्धारां महात्मभिः ।।"},
{"c": "12.324", "n": "24", "i": 61897, "v": "प्राप्स्यसेऽस्मदनुध्यानान्मा च त्वां ग्लानिरास्पृशेत् । न क्षुत्पिपासे राजेन्द्र भूमेश्छिद्रे भविष्यतः ।।"},
{"c": "12.324", "n": "25", "i": 61898, "v": "वसोर्धारानुपीतत्वात्तेजसाप्यायितेन च । स देवोऽस्मद्वरात्प्रीतो ब्रह्मलोकं हि नेष्यति ।।"},
{"c": "12.324", "n": "26", "i": 61899, "v": "एवं दत्त्वा वरं राज्ञे सर्वे तत्र दिवौकसः । गताः स्वभवनं देवा ऋषयश्च तपोधनाः ।।"},
{"c": "12.324", "n": "27", "i": 61900, "v": "चक्रे च सततं पूजां विष्वक्सेनाय भारत । जप्यं जगौ च सततं नारायणमुखोद्गतम् ।।"},
{"c": "12.324", "n": "28", "i": 61901, "v": "तत्रापि पञ्चभिर्यज्ञैः पञ्चकालानरिंदम । अयजद्धरिं सुरपतिं भूमेर्विवरगोऽपि सन् ।।"},
{"c": "12.324", "n": "29", "i": 61902, "v": "ततोऽस्य तुष्टो भगवान्भक्त्या नारायणो हरिः । अनन्यभक्तस्य सतस्तत्परस्य जितात्मनः ।।"},
{"c": "12.324", "n": "30", "i": 61903, "v": "वरदो भगवान्विष्णुः समीपस्थं द्विजोत्तमम् । गरुत्मन्तं महावेगमाबभाषे स्मयन्निव ।।"},
{"c": "12.324", "n": "31", "i": 61904, "v": "द्विजोत्तम महाभाग गम्यतां वचनान्मम । सम्राड्राजा वसुर्नाम धर्मात्मा मां समाश्रितः ।।"},
{"c": "12.324", "n": "32", "i": 61905, "v": "ब्राह्मणानां प्रकोपेन प्रविष्टो वसुधातलम् । मानितास्ते तु विप्रेन्द्रास्त्वं तु गच्छ द्विजोत्तम ।।"},
{"c": "12.324", "n": "33", "i": 61906, "v": "भूमेर्विवरसंगुप्तं गरुडेह ममाज्ञया । अधश्चरं नृपश्रेष्ठं खेचरं कुरु माचिरम् ।।"},
{"c": "12.324", "n": "34", "i": 61907, "v": "गरुत्मानथ विक्षिप्य पक्षौ मारुतवेगवान् । विवेश विवरं भूमेर्यत्रास्ते वाग्यतो वसुः ।।"},
{"c": "12.324", "n": "35", "i": 61908, "v": "तत एनं समुत्क्षिप्य सहसा विनतासुतः । उत्पपात नभस्तूर्णं तत्र चैनममुञ्चत ।।"},
{"c": "12.324", "n": "36", "i": 61909, "v": "तस्मिन्मुहूर्ते संजज्ञे राजोपरिचरः पुनः । सशरीरो गतश्चैव ब्रह्मलोकं नृपोत्तमः ।।"},
{"c": "12.324", "n": "37", "i": 61910, "v": "एवं तेनापि कौन्तेय वाग्दोषाद्देवताज्ञया । प्राप्ता गतिरयज्वार्हा द्विजशापान्महात्मना ।।"},
{"c": "12.324", "n": "38", "i": 61911, "v": "केवलं पुरुषस्तेन सेवितो हरिरीश्वरः । ततः शीघ्रं जहौ शापं ब्रह्मलोकमवाप च ।।"},
{"c": "12.324", "n": "39", "i": 61912, "v": "एतत्ते सर्वमाख्यातं ते भूता मानवा यथा । नारदोऽपि यथा श्वेतं द्वीपं स गतवानृषिः । तत्ते सर्वं प्रवक्ष्यामि शृणुष्वैकमना नृप ।।"},
{"c": "12.325", "t": "भीष्म उवाच ।"},
{"c": "12.325", "n": "1", "i": 61913, "v": "प्राप्य श्वेतं महाद्वीपं नारदो भगवानृषिः । ददर्श तानेव नराञ्श्वेतांश्चन्द्रप्रभाञ्शुभान् ।।"},
{"c": "12.325", "n": "2", "i": 61914, "v": "पूजयामास शिरसा मनसा तैश्च पूजितः । दिदृक्षुर्जप्यपरमः सर्वकृच्छ्रधरः स्थितः ।।"},
{"c": "12.325", "n": "3", "i": 61915, "v": "भूत्वैकाग्रमना विप्र ऊर्ध्वबाहुर्महामुनिः । स्तोत्रं जगौ स विश्वाय निर्गुणाय महात्मने ।।"},
{"c": "12.325", "t": "नारद उवाच ।"},
{"c": "12.325", "n": "4", "i": 61916, "v": "नमस्ते देवदेव [1] निष्क्रिय [2] निर्गुण [3] लोकसाक्षिन् [4] क्षेत्रज्ञ [5] अनन्त [6=116] पुरुष [7] महापुरुष [8] त्रिगुण [9] प्रधान [10] । अमृत [11] व्योम [12] सनातन [13] सदसद्व्यक्ताव्यक्त [14] ऋतधामन् [15] पूर्वादिदेव [16] वसुप्रद [17] प्रजापते [18] सुप्रजापते [19] वनस्पते [20] । महाप्रजापते [21] ऊर्जस्पते [22] वाचस्पते [23] मनस्पते [24] जगत्पते [25] दिवस्पते [26] मरुत्पते [27] सलिलपते [28] पृथिवीपते [29] दिक्पते [30] । पूर्वनिवास [31] ब्रह्मपुरोहित [32] ब्रह्मकायिक [33] महाकायिक [34] महाराजिक [35] चतुर्महाराजिक [36] आभासुर [37] महाभासुर [38] सप्तमहाभासुर [39] याम्य [40] । महायाम्य [41] संज्ञासंज्ञ [42] तुषित [43] महातुषित [44] प्रतर्दन [45] परिनिर्मित [46] वशवर्तिन् [47] अपरिनिर्मित [48] यज्ञ [49] महायज्ञ [50] । यज्ञसंभव [51] यज्ञयोने [52] यज्ञगर्भ [53] यज्ञहृदय [54] यज्ञस्तुत [55] यज्ञभागहर [56] पञ्चयज्ञधर [57] पञ्चकालकर्तृगते [58] पञ्चरात्रिक [59] वैकुण्ठ [60] । अपराजित [61] मानसिक [62] परमस्वामिन् [63] सुस्नात [64] हंस [65] परमहंस [66] परमयाज्ञिक [67] सांख्ययोग [68] अमृतेशय [69] हिरण्येशय [70] । वेदेशय [71] कुशेशय [72] ब्रह्मेशय [73] पद्मेशय [74] विश्वेश्वर [75] त्वं जगदन्वयः [76] त्वं जगत्प्रकृतिः [77] तवाग्निरास्यम् [78] वडवामुखोऽग्निः [79] त्वमाहुतिः [80] । त्वं सारथिः [81] त्वं वषट्कारः [82] त्वमोंकारः [83] त्वं मनः [84] त्वं चन्द्रमाः [85] त्वं चक्षुराद्यम् [86] त्वं सूर्यः [87] त्वं दिशां गजः [88] दिग्भानो [89] हयशिरः [90] । प्रथमत्रिसौपर्ण [91] पञ्चाग्ने [92] त्रिणाचिकेत [93] षडङ्गविधान [94] प्राग्ज्योतिष [95] ज्येष्ठसामग [96] सामिकव्रतधर [97] अथर्वशिरः [98] पञ्चमहाकल्प [99] फेनपाचार्य [100] । वालखिल्य [101] वैखानस [102] अभग्नयोग [103] अभग्नपरिसंख्यान [104] युगादे [105] युगमध्य [106] युगनिधन [107] आखण्डल [108] प्राचीनगर्भ [109] कौशिक [110] । पुरुष्टुत [111] पुरुहूत [112] विश्वरूप [113] अनन्तगते [114] अनन्तभोग [115] अनन्त [116=6] अनादे [117] अमध्य [118] अव्यक्तमध्य [119] अव्यक्तनिधन [120] । व्रतावास [121] समुद्राधिवास [122] यशोवास [123] तपोवास [124] लक्ष्म्यावास [125] विद्यावास [126] कीर्त्यावास [127] श्रीवास [128] सर्वावास [129] वासुदेव [130] । सर्वच्छन्दक [131] हरिहय [132] हरिमेध [133] महायज्ञभागहर [134] वरप्रद [135=157] यमनियममहानियमकृच्छ्रातिकृच्छ्रमहाकृच्छ्रसर्वकृच्छ्रनियमधर [136] निवृत्तधर्मप्रवचनगते [137] प्रवृत्तवेदक्रिय [138] अज [139] सर्वगते [140] । सर्वदर्शिन् [141] अग्राह्य [142] अचल [143] महाविभूते [144] माहात्म्यशरीर [145] पवित्र [146] महापवित्र [147] हिरण्मय [148] बृहत् [149] अप्रतर्क्य [150] । अविज्ञेय [151] ब्रह्माग्र्य [152] प्रजासर्गकर [153] प्रजानिधनकर [154] महामायाधर [155] चित्रशिखण्डिन् [156] वरप्रद [157=135] पुरोडाशभागहर [158] गताध्वन् [159] छिन्नतृष्ण [160] । छिन्नसंशय [161] सर्वतोनिवृत्त [162] ब्राह्मणरूप [163] ब्राह्मणप्रिय [164] विश्वमूर्ते [165] महामूर्ते [166] बान्धव [167] भक्तवत्सल [168] ब्रह्मण्यदेव [169] भक्तोऽहं त्वां दिदृक्षुः [170] एकान्तदर्शनाय नमो नमः [171] ।।"},
{"c": "12.326", "t": "भीष्म उवाच ।"},
{"c": "12.326", "n": "1", "i": 61917, "v": "एवं स्तुतः स भगवान्गुह्यैस्तथ्यैश्च नामभिः । तं मुनिं दर्शयामास नारदं विश्वरूपधृक् ।।"},
{"c": "12.326", "n": "2", "i": 61918, "v": "किंचिच्चन्द्रविशुद्धात्मा किंचिच्चन्द्राद्विशेषवान् । कृशानुवर्णः किंचिच्च किंचिद्धिष्ण्याकृतिः प्रभुः ।।"},
{"c": "12.326", "n": "3", "i": 61919, "v": "शुकपत्रवर्णः किंचिच्च किंचित्स्फटिकसप्रभः । नीलाञ्जनचयप्रख्यो जातरूपप्रभः क्वचित् ।।"},
{"c": "12.326", "n": "4", "i": 61920, "v": "प्रवालाङ्कुरवर्णश्च श्वेतवर्णः क्वचिद्बभौ । क्वचित्सुवर्णवर्णाभो वैडूर्यसदृशः क्वचित् ।।"},
{"c": "12.326", "n": "5", "i": 61921, "v": "नीलवैडूर्यसदृश इन्द्रनीलनिभः क्वचित् । मयूरग्रीववर्णाभो मुक्ताहारनिभः क्वचित् ।।"},
{"c": "12.326", "n": "6", "i": 61922, "v": "एतान्वर्णान्बहुविधान्रूपे बिभ्रत्सनातनः । सहस्रनयनः श्रीमाञ्शतशीर्षः सहस्रपात् ।।"},
{"c": "12.326", "n": "7", "i": 61923, "v": "सहस्रोदरबाहुश्च अव्यक्त इति च क्वचित् । ओंकारमुद्गिरन्वक्त्रात्सावित्रीं च तदन्वयाम् ।।"},
{"c": "12.326", "n": "8", "i": 61924, "v": "शेषेभ्यश्चैव वक्त्रेभ्यश्चतुर्वेदोद्गतं वसु । आरण्यकं जगौ देवो हरिर्नारायणो वशी ।।"},
{"c": "12.326", "n": "9", "i": 61925, "v": "वेदीं कमण्डलुं दर्भान्मणिरूपानथोपलान् । अजिनं दण्डकाष्ठं च ज्वलितं च हुताशनम् । धारयामास देवेशो हस्तैर्यज्ञपतिस्तदा ।।"},
{"c": "12.326", "n": "10", "i": 61926, "v": "तं प्रसन्नं प्रसन्नात्मा नारदो द्विजसत्तमः । वाग्यतः प्रयतो भूत्वा ववन्दे परमेश्वरम् । तमुवाच नतं मूर्ध्ना देवानामादिरव्ययः ।।"},
{"c": "12.326", "n": "11", "i": 61927, "v": "एकतश्च द्वितश्चैव त्रितश्चैव महर्षयः । इमं देशमनुप्राप्ता मम दर्शनलालसाः ।।"},
{"c": "12.326", "n": "12", "i": 61928, "v": "न च मां ते ददृशिरे न च द्रक्ष्यति कश्चन । ऋते ह्येकान्तिकश्रेष्ठात्त्वं चैवैकान्तिको मतः ।।"},
{"c": "12.326", "n": "13", "i": 61929, "v": "ममैतास्तनवः श्रेष्ठा जाता धर्मगृहे द्विज । तास्त्वं भजस्व सततं साधयस्व यथागतम् ।।"},
{"c": "12.326", "n": "14", "i": 61930, "v": "वृणीष्व च वरं विप्र मत्तस्त्वं यमिहेच्छसि । प्रसन्नोऽहं तवाद्येह विश्वमूर्तिरिहाव्ययः ।।"},
{"c": "12.326", "t": "नारद उवाच ।"},
{"c": "12.326", "n": "15", "i": 61931, "v": "अद्य मे तपसो देव यमस्य नियमस्य च । सद्यः फलमवाप्तं वै दृष्टो यद्भगवान्मया ।।"},
{"c": "12.326", "n": "16", "i": 61932, "v": "वर एष ममात्यन्तं दृष्टस्त्वं यत्सनातनः । भगवान्विश्वदृक्सिंहः सर्वमूर्तिर्महाप्रभुः ।।"},
{"c": "12.326", "t": "भीष्म उवाच ।"},
{"c": "12.326", "n": "17", "i": 61933, "v": "एवं संदर्शयित्वा तु नारदं परमेष्ठिजम् । उवाच वचनं भूयो गच्छ नारद माचिरम् ।।"},
{"c": "12.326", "n": "18", "i": 61934, "v": "इमे ह्यनिन्द्रियाहारा मद्भक्ताश्चन्द्रवर्चसः । एकाग्राश्चिन्तयेयुर्मां नैषां विघ्नो भवेदिति ।।"},
{"c": "12.326", "n": "19", "i": 61935, "v": "सिद्धाश्चैते महाभागाः पुरा ह्येकान्तिनोऽभवन् । तमोरजोविनिर्मुक्ता मां प्रवेक्ष्यन्त्यसंशयम् ।।"},
{"c": "12.326", "n": "20", "i": 61936, "v": "न दृश्यश्चक्षुषा योऽसौ न स्पृश्यः स्पर्शनेन च । न घ्रेयश्चैव गन्धेन रसेन च विवर्जितः ।।"},
{"c": "12.326", "n": "21", "i": 61937, "v": "सत्त्वं रजस्तमश्चैव न गुणास्तं भजन्ति वै । यश्च सर्वगतः साक्षी लोकस्यात्मेति कथ्यते ।।"},
{"c": "12.326", "n": "22", "i": 61938, "v": "भूतग्रामशरीरेषु नश्यत्सु न विनश्यति । अजो नित्यः शाश्वतश्च निर्गुणो निष्कलस्तथा ।।"},
{"c": "12.326", "n": "23", "i": 61939, "v": "द्विर्द्वादशेभ्यस्तत्त्वेभ्यः ख्यातो यः पञ्चविंशकः । पुरुषो निष्क्रियश्चैव ज्ञानदृश्यश्च कथ्यते ।।"},
{"c": "12.326", "n": "24", "i": 61940, "v": "यं प्रविश्य भवन्तीह मुक्ता वै द्विजसत्तम । स वासुदेवो विज्ञेयः परमात्मा सनातनः ।।"},
{"c": "12.326", "n": "25", "i": 61941, "v": "पश्य देवस्य माहात्म्यं महिमानं च नारद । शुभाशुभैः कर्मभिर्यो न लिप्यति कदाचन ।।"},
{"c": "12.326", "n": "26", "i": 61942, "v": "सत्त्वं रजस्तमश्चैव गुणानेतान्प्रचक्षते । एते सर्वशरीरेषु तिष्ठन्ति विचरन्ति च ।।"},
{"c": "12.326", "n": "27", "i": 61943, "v": "एतान्गुणांस्तु क्षेत्रज्ञो भुङ्क्ते नैभिः स भुज्यते । निर्गुणो गुणभुक्चैव गुणस्रष्टा गुणाधिकः ।।"},
{"c": "12.326", "n": "28", "i": 61944, "v": "जगत्प्रतिष्ठा देवर्षे पृथिव्यप्सु प्रलीयते । ज्योतिष्यापः प्रलीयन्ते ज्योतिर्वायौ प्रलीयते ।।"},
{"c": "12.326", "n": "29", "i": 61945, "v": "खे वायुः प्रलयं याति मनस्याकाशमेव च । मनो हि परमं भूतं तदव्यक्ते प्रलीयते ।।"},
{"c": "12.326", "n": "30", "i": 61946, "v": "अव्यक्तं पुरुषे ब्रह्मन्निष्क्रिये संप्रलीयते । नास्ति तस्मात्परतरं पुरुषाद्वै सनातनात् ।।"},
{"c": "12.326", "n": "31", "i": 61947, "v": "नित्यं हि नास्ति जगति भूतं स्थावरजङ्गमम् । ऋते तमेकं पुरुषं वासुदेवं सनातनम् । सर्वभूतात्मभूतो हि वासुदेवो महाबलः ।।"},
{"c": "12.326", "n": "32", "i": 61948, "v": "पृथिवी वायुराकाशमापो ज्योतिश्च पञ्चमम् । ते समेता महात्मानः शरीरमिति संज्ञितम् ।।"},
{"c": "12.326", "n": "33", "i": 61949, "v": "तदाविशति यो ब्रह्मन्नदृश्यो लघुविक्रमः । उत्पन्न एव भवति शरीरं चेष्टयन्प्रभुः ।।"},
{"c": "12.326", "n": "34", "i": 61950, "v": "न विना धातुसंघातं शरीरं भवति क्वचित् । न च जीवं विना ब्रह्मन्धातवश्चेष्टयन्त्युत ।।"},
{"c": "12.326", "n": "35", "i": 61951, "v": "स जीवः परिसंख्यातः शेषः संकर्षणः प्रभुः । तस्मात्सनत्कुमारत्वं यो लभेत स्वकर्मणा ।।"},
{"c": "12.326", "n": "36", "i": 61952, "v": "यस्मिंश्च सर्वभूतानि प्रलयं यान्ति संक्षये । स मनः सर्वभूतानां प्रद्युम्नः परिपठ्यते ।।"},
{"c": "12.326", "n": "37", "i": 61953, "v": "तस्मात्प्रसूतो यः कर्ता कार्यं कारणमेव च । यस्मात्सर्वं प्रभवति जगत्स्थावरजङ्गमम् । सोऽनिरुद्धः स ईशानो व्यक्तिः सा सर्वकर्मसु ।।"},
{"c": "12.326", "n": "38", "i": 61954, "v": "यो वासुदेवो भगवान्क्षेत्रज्ञो निर्गुणात्मकः । ज्ञेयः स एव भगवाञ्जीवः संकर्षणः प्रभुः ।।"},
{"c": "12.326", "n": "39", "i": 61955, "v": "संकर्षणाच्च प्रद्युम्नो मनोभूतः स उच्यते । प्रद्युम्नाद्योऽनिरुद्धस्तु सोऽहंकारो महेश्वरः ।।"},
{"c": "12.326", "n": "40", "i": 61956, "v": "मत्तः सर्वं संभवति जगत्स्थावरजङ्गमम् । अक्षरं च क्षरं चैव सच्चासच्चैव नारद ।।"},
{"c": "12.326", "n": "41", "i": 61957, "v": "मां प्रविश्य भवन्तीह मुक्ता भक्तास्तु ये मम । अहं हि पुरुषो ज्ञेयो निष्क्रियः पञ्चविंशकः ।।"},
{"c": "12.326", "n": "42", "i": 61958, "v": "निर्गुणो निष्कलश्चैव निर्द्वंद्वो निष्परिग्रहः । एतत्त्वया न विज्ञेयं रूपवानिति दृश्यते । इच्छन्मुहूर्तान्नश्येयमीशोऽहं जगतो गुरुः ।।"},
{"c": "12.326", "n": "43", "i": 61959, "v": "माया ह्येषा मया सृष्टा यन्मां पश्यसि नारद । सर्वभूतगुणैर्युक्तं नैवं त्वं ज्ञातुमर्हसि । मयैतत्कथितं सम्यक्तव मूर्तिचतुष्टयम् ।।"},
{"c": "12.326", "n": "44", "i": 61960, "v": "सिद्धा ह्येते महाभागा नरा ह्येकान्तिनोऽभवन् । तमोरजोभ्यां निर्मुक्ताः प्रवेक्ष्यन्ति च मां मुने ।।"},
{"c": "12.326", "n": "45", "i": 61961, "v": "अहं कर्ता च कार्यं च कारणं चापि नारद । अहं हि जीवसंज्ञो वै मयि जीवः समाहितः । मैवं ते बुद्धिरत्राभूद्दृष्टो जीवो मयेति च ।।"},
{"c": "12.326", "n": "46", "i": 61962, "v": "अहं सर्वत्रगो ब्रह्मन्भूतग्रामान्तरात्मकः । भूतग्रामशरीरेषु नश्यत्सु न नशाम्यहम् ।।"},
{"c": "12.326", "n": "47", "i": 61963, "v": "हिरण्यगर्भो लोकादिश्चतुर्वक्त्रो निरुक्तगः । ब्रह्मा सनातनो देवो मम बह्वर्थचिन्तकः ।।"},
{"c": "12.326", "n": "48", "i": 61964, "v": "पश्यैकादश मे रुद्रान्दक्षिणं पार्श्वमास्थितान् । द्वादशैव तथादित्यान्वामं पार्श्वं समास्थितान् ।।"},
{"c": "12.326", "n": "49", "i": 61965, "v": "अग्रतश्चैव मे पश्य वसूनष्टौ सुरोत्तमान् । नासत्यं चैव दस्रं च भिषजौ पश्य पृष्ठतः ।।"},
{"c": "12.326", "n": "50", "i": 61966, "v": "सर्वान्प्रजापतीन्पश्य पश्य सप्त ऋषीनपि । वेदान्यज्ञांश्च शतशः पश्यामृतमथौषधीः ।।"},
{"c": "12.326", "n": "51", "i": 61967, "v": "तपांसि नियमांश्चैव यमानपि पृथग्विधान् । तथाष्टगुणमैश्वर्यमेकस्थं पश्य मूर्तिमत् ।।"},
{"c": "12.326", "n": "52", "i": 61968, "v": "श्रियं लक्ष्मीं च कीर्तिं च पृथिवीं च ककुद्मिनीम् । वेदानां मातरं पश्य मत्स्थां देवीं सरस्वतीम् ।।"},
{"c": "12.326", "n": "53", "i": 61969, "v": "ध्रुवं च ज्योतिषां श्रेष्ठं पश्य नारद खेचरम् । अम्भोधरान्समुद्रांश्च सरांसि सरितस्तथा ।।"},
{"c": "12.326", "n": "54", "i": 61970, "v": "मूर्तिमन्तः पितृगणांश्चतुरः पश्य सत्तम । त्रींश्चैवेमान्गुणान्पश्य मत्स्थान्मूर्तिविवर्जितान् ।।"},
{"c": "12.326", "n": "55", "i": 61971, "v": "देवकार्यादपि मुने पितृकार्यं विशिष्यते । देवानां च पितॄणां च पिता ह्येकोऽहमादितः ।।"},
{"c": "12.326", "n": "56", "i": 61972, "v": "अहं हयशिरो भूत्वा समुद्रे पश्चिमोत्तरे । पिबामि सुहुतं हव्यं कव्यं च श्रद्धयान्वितम् ।।"},
{"c": "12.326", "n": "57", "i": 61973, "v": "मया सृष्टः पुरा ब्रह्मा मद्यज्ञमयजत्स्वयम् । ततस्तस्मै वरान्प्रीतो ददावहमनुत्तमान् ।।"},
{"c": "12.326", "n": "58", "i": 61974, "v": "मत्पुत्रत्वं च कल्पादौ लोकाध्यक्षत्वमेव च । अहंकारकृतं चैव नाम पर्यायवाचकम् ।।"},
{"c": "12.326", "n": "59", "i": 61975, "v": "त्वया कृतां च मर्यादां नातिक्राम्यति कश्चन । त्वं चैव वरदो ब्रह्मन्वरेप्सूनां भविष्यसि ।।"},
{"c": "12.326", "n": "60", "i": 61976, "v": "सुरासुरगणानां च ऋषीणां च तपोधन । पितॄणां च महाभाग सततं संशितव्रत । विविधानां च भूतानां त्वमुपास्यो भविष्यसि ।।"},
{"c": "12.326", "n": "61", "i": 61977, "v": "प्रादुर्भावगतश्चाहं सुरकार्येषु नित्यदा । अनुशास्यस्त्वया ब्रह्मन्नियोज्यश्च सुतो यथा ।।"},
{"c": "12.326", "n": "62", "i": 61978, "v": "एतांश्चान्यांश्च रुचिरान्ब्रह्मणेऽमिततेजसे । अहं दत्त्वा वरान्प्रीतो निवृत्तिपरमोऽभवम् ।।"},
{"c": "12.326", "n": "63", "i": 61979, "v": "निर्वाणं सर्वधर्माणां निवृत्तिः परमा स्मृता । तस्मान्निवृत्तिमापन्नश्चरेत्सर्वाङ्गनिर्वृतः ।।"},
{"c": "12.326", "n": "64", "i": 61980, "v": "विद्यासहायवन्तं मामादित्यस्थं सनातनम् । कपिलं प्राहुराचार्याः सांख्यनिश्चितनिश्चयाः ।।"},
{"c": "12.326", "n": "65", "i": 61981, "v": "हिरण्यगर्भो भगवानेष छन्दसि सुष्टुतः । सोऽहं योगगतिर्ब्रह्मन्योगशास्त्रेषु शब्दितः ।।"},
{"c": "12.326", "n": "66", "i": 61982, "v": "एषोऽहं व्यक्तिमागम्य तिष्ठामि दिवि शाश्वतः । ततो युगसहस्रान्ते संहरिष्ये जगत्पुनः । कृत्वात्मस्थानि भूतानि स्थावराणि चराणि च ।।"},
{"c": "12.326", "n": "67", "i": 61983, "v": "एकाकी विद्यया सार्धं विहरिष्ये द्विजोत्तम । ततो भूयो जगत्सर्वं करिष्यामीह विद्यया ।।"},
{"c": "12.326", "n": "68", "i": 61984, "v": "अस्मन्मूर्तिश्चतुर्थी या सासृजच्छेषमव्ययम् । स हि संकर्षणः प्रोक्तः प्रद्युम्नं सोऽप्यजीजनत् ।।"},
{"c": "12.326", "n": "69", "i": 61985, "v": "प्रद्युम्नादनिरुद्धोऽहं सर्गो मम पुनः पुनः । अनिरुद्धात्तथा ब्रह्मा तत्रादिकमलोद्भवः ।।"},
{"c": "12.326", "n": "70", "i": 61986, "v": "ब्रह्मणः सर्वभूतानि चराणि स्थावराणि च । एतां सृष्टिं विजानीहि कल्पादिषु पुनः पुनः ।।"},
{"c": "12.326", "n": "71", "i": 61987, "v": "यथा सूर्यस्य गगनादुदयास्तमयाविह । नष्टौ पुनर्बलात्काल आनयत्यमितद्युतिः । तथा बलादहं पृथ्वीं सर्वभूतहिताय वै ।।"},
{"c": "12.326", "n": "72", "i": 61988, "v": "सत्त्वैराक्रान्तसर्वाङ्गां नष्टां सागरमेखलाम् । आनयिष्यामि स्वं स्थानं वाराहं रूपमास्थितः ।।"},
{"c": "12.326", "n": "73", "i": 61989, "v": "हिरण्याक्षं हनिष्यामि दैतेयं बलगर्वितम् । नारसिंहं वपुः कृत्वा हिरण्यकशिपुं पुनः । सुरकार्ये हनिष्यामि यज्ञघ्नं दितिनन्दनम् ।।"},
{"c": "12.326", "n": "74", "i": 61990, "v": "विरोचनस्य बलवान्बलिः पुत्रो महासुरः । भविष्यति स शक्रं च स्वराज्याच्च्यावयिष्यति ।।"},
{"c": "12.326", "n": "75", "i": 61991, "v": "त्रैलोक्येऽपहृते तेन विमुखे च शचीपतौ । अदित्यां द्वादशः पुत्रः संभविष्यामि कश्यपात् ।।"},
{"c": "12.326", "n": "76", "i": 61992, "v": "ततो राज्यं प्रदास्यामि शक्रायामिततेजसे । देवताः स्थापयिष्यामि स्वेषु स्थानेषु नारद । बलिं चैव करिष्यामि पातालतलवासिनम् ।।"},
{"c": "12.326", "n": "77", "i": 61993, "v": "त्रेतायुगे भविष्यामि रामो भृगुकुलोद्वहः । क्षत्रं चोत्सादयिष्यामि समृद्धबलवाहनम् ।।"},
{"c": "12.326", "n": "78", "i": 61994, "v": "संधौ तु समनुप्राप्ते त्रेतायां द्वापरस्य च । रामो दाशरथिर्भूत्वा भविष्यामि जगत्पतिः ।।"},
{"c": "12.326", "n": "79", "i": 61995, "v": "त्रितोपघाताद्वैरूप्यमेकतोऽथ द्वितस्तथा । प्राप्स्यतो वानरत्वं हि प्रजापतिसुतावृषी ।।"},
{"c": "12.326", "n": "80", "i": 61996, "v": "तयोर्ये त्वन्वये जाता भविष्यन्ति वनौकसः । ते सहाया भविष्यन्ति सुरकार्ये मम द्विज ।।"},
{"c": "12.326", "n": "81", "i": 61997, "v": "ततो रक्षःपतिं घोरं पुलस्त्यकुलपांसनम् । हनिष्ये रावणं संख्ये सगणं लोककण्टकम् ।।"},
{"c": "12.326", "n": "82", "i": 61998, "v": "द्वापरस्य कलेश्चैव संधौ पर्यवसानिके । प्रादुर्भावः कंसहेतोर्मथुरायां भविष्यति ।।"},
{"c": "12.326", "n": "83", "i": 61999, "v": "तत्राहं दानवान्हत्वा सुबहून्देवकण्टकान् । कुशस्थलीं करिष्यामि निवासं द्वारकां पुरीम् ।।"},
{"c": "12.326", "n": "84", "i": 62000, "v": "वसानस्तत्र वै पुर्यामदितेर्विप्रियंकरम् । हनिष्ये नरकं भौमं मुरं पीठं च दानवम् ।।"},
{"c": "12.326", "n": "85", "i": 62001, "v": "प्राग्ज्योतिषपुरं रम्यं नानाधनसमन्वितम् । कुशस्थलीं नयिष्यामि हत्वा वै दानवोत्तमान् ।।"},
{"c": "12.326", "n": "86", "i": 62002, "v": "शंकरं च महासेनं बाणप्रियहितैषिणम् । पराजेष्याम्यथोद्युक्तौ देवलोकनमस्कृतौ ।।"},
{"c": "12.326", "n": "87", "i": 62003, "v": "ततः सुतं बलेर्जित्वा बाणं बाहुसहस्रिणम् । विनाशयिष्यामि ततः सर्वान्सौभनिवासिनः ।।"},
{"c": "12.326", "n": "88", "i": 62004, "v": "यः कालयवनः ख्यातो गर्गतेजोभिसंवृतः । भविष्यति वधस्तस्य मत्त एव द्विजोत्तम ।।"},
{"c": "12.326", "n": "89", "i": 62005, "v": "जरासंधश्च बलवान्सर्वराजविरोधकः । भविष्यत्यसुरः स्फीतो भूमिपालो गिरिव्रजे । मम बुद्धिपरिस्पन्दाद्वधस्तस्य भविष्यति ।।"},
{"c": "12.326", "n": "90", "i": 62006, "v": "समागतेषु बलिषु पृथिव्यां सर्वराजसु । वासविः सुसहायो वै मम ह्येको भविष्यति ।।"},
{"c": "12.326", "n": "91", "i": 62007, "v": "एवं लोका वदिष्यन्ति नरनारायणावृषी । उद्युक्तौ दहतः क्षत्रं लोककार्यार्थमीश्वरौ ।।"},
{"c": "12.326", "n": "92", "i": 62008, "v": "कृत्वा भारावतरणं वसुधाया यथेप्सितम् । सर्वसात्वतमुख्यानां द्वारकायाश्च सत्तम । करिष्ये प्रलयं घोरमात्मज्ञातिविनाशनम् ।।"},
{"c": "12.326", "n": "93", "i": 62009, "v": "कर्माण्यपरिमेयानि चतुर्मूर्तिधरो ह्यहम् । कृत्वा लोकान्गमिष्यामि स्वानहं ब्रह्मसत्कृतान् ।।"},
{"c": "12.326", "n": "94", "i": 62010, "v": "हंसो हयशिराश्चैव प्रादुर्भावा द्विजोत्तम । यदा वेदश्रुतिर्नष्टा मया प्रत्याहृता तदा । सवेदाः सश्रुतीकाश्च कृताः पूर्वं कृते युगे ।।"},
{"c": "12.326", "n": "95", "i": 62011, "v": "अतिक्रान्ताः पुराणेषु श्रुतास्ते यदि वा क्वचित् । अतिक्रान्ताश्च बहवः प्रादुर्भावा ममोत्तमाः । लोककार्याणि कृत्वा च पुनः स्वां प्रकृतिं गताः ।।"},
{"c": "12.326", "n": "96", "i": 62012, "v": "न ह्येतद्ब्रह्मणा प्राप्तमीदृशं मम दर्शनम् । यत्त्वया प्राप्तमद्येह एकान्तगतबुद्धिना ।।"},
{"c": "12.326", "n": "97", "i": 62013, "v": "एतत्ते सर्वमाख्यातं ब्रह्मन्भक्तिमतो मया । पुराणं च भविष्यं च सरहस्यं च सत्तम ।।"},
{"c": "12.326", "n": "98", "i": 62014, "v": "एवं स भगवान्देवो विश्वमूर्तिधरोऽव्ययः । एतावदुक्त्वा वचनं तत्रैवान्तरधीयत ।।"},
{"c": "12.326", "n": "99", "i": 62015, "v": "नारदोऽपि महातेजाः प्राप्यानुग्रहमीप्सितम् । नरनारायणौ द्रष्टुं प्राद्रवद्बदराश्रमम् ।।"},
{"c": "12.326", "n": "100", "i": 62016, "v": "इदं महोपनिषदं चतुर्वेदसमन्वितम् । सांख्ययोगकृतं तेन पञ्चरात्रानुशब्दितम् ।।"},
{"c": "12.326", "n": "101", "i": 62017, "v": "नारायणमुखोद्गीतं नारदोऽश्रावयत्पुनः । ब्रह्मणः सदने तात यथा दृष्टं यथा श्रुतम् ।।"},
{"c": "12.326", "t": "युधिष्ठिर उवाच ।"},
{"c": "12.326", "n": "102", "i": 62018, "v": "एतदाश्चर्यभूतं हि माहात्म्यं तस्य धीमतः । किं ब्रह्मा न विजानीते यतः शुश्राव नारदात् ।।"},
{"c": "12.326", "n": "103", "i": 62019, "v": "पितामहो हि भगवांस्तस्माद्देवादनन्तरः । कथं स न विजानीयात्प्रभावममितौजसः ।।"},
{"c": "12.326", "t": "भीष्म उवाच ।"},
{"c": "12.326", "n": "104", "i": 62020, "v": "महाकल्पसहस्राणि महाकल्पशतानि च । समतीतानि राजेन्द्र सर्गाश्च प्रलयाश्च ह ।।"},
{"c": "12.326", "n": "105", "i": 62021, "v": "सर्गस्यादौ स्मृतो ब्रह्मा प्रजासर्गकरः प्रभुः । जानाति देवप्रवरं भूयश्चातोऽधिकं नृप । परमात्मानमीशानमात्मनः प्रभवं तथा ।।"},
{"c": "12.326", "n": "106", "i": 62022, "v": "ये त्वन्ये ब्रह्मसदने सिद्धसंघाः समागताः । तेभ्यस्तच्छ्रावयामास पुराणं वेदसंमितम् ।।"},
{"c": "12.326", "n": "107", "i": 62023, "v": "तेषां सकाशात्सूर्यश्च श्रुत्वा वै भावितात्मनाम् । आत्मानुगामिनां ब्रह्म श्रावयामास भारत ।।"},
{"c": "12.326", "n": "108", "i": 62024, "v": "षट्षष्टिर्हि सहस्राणि ऋषीणां भावितात्मनाम् । सूर्यस्य तपतो लोकान्निर्मिता ये पुरःसराः । तेषामकथयत्सूर्यः सर्वेषां भावितात्मनाम् ।।"},
{"c": "12.326", "n": "109", "i": 62025, "v": "सूर्यानुगामिभिस्तात ऋषिभिस्तैर्महात्मभिः । मेरौ समागता देवाः श्राविताश्चेदमुत्तमम् ।।"},
{"c": "12.326", "n": "110", "i": 62026, "v": "देवानां तु सकाशाद्वै ततः श्रुत्वासितो द्विजः । श्रावयामास राजेन्द्र पितॄणां मुनिसत्तमः ।।"},
{"c": "12.326", "n": "111", "i": 62027, "v": "मम चापि पिता तात कथयामास शंतनुः । ततो मयैतच्छ्रुत्वा च कीर्तितं तव भारत ।।"},
{"c": "12.326", "n": "112", "i": 62028, "v": "सुरैर्वा मुनिभिर्वापि पुराणं यैरिदं श्रुतम् । सर्वे ते परमात्मानं पूजयन्ति पुनः पुनः ।।"},
{"c": "12.326", "n": "113", "i": 62029, "v": "इदमाख्यानमार्षेयं पारंपर्यागतं नृप । नावासुदेवभक्ताय त्वया देयं कथंचन ।।"},
{"c": "12.326", "n": "114", "i": 62030, "v": "मत्तोऽन्यानि च ते राजन्नुपाख्यानशतानि वै । यानि श्रुतानि धर्म्याणि तेषां सारोऽयमुद्धृतः ।।"},
{"c": "12.326", "n": "115", "i": 62031, "v": "सुरासुरैर्यथा राजन्निर्मथ्यामृतमुद्धृतम् । एवमेतत्पुरा विप्रैः कथामृतमिहोद्धृतम् ।।"},
{"c": "12.326", "n": "116", "i": 62032, "v": "यश्चेदं पठते नित्यं यश्चेदं शृणुयान्नरः । एकान्तभावोपगत एकान्ते सुसमाहितः ।।"},
{"c": "12.326", "n": "117", "i": 62033, "v": "प्राप्य श्वेतं महाद्वीपं भूत्वा चन्द्रप्रभो नरः । स सहस्रार्चिषं देवं प्रविशेन्नात्र संशयः ।।"},
{"c": "12.326", "n": "118", "i": 62034, "v": "मुच्येदार्तस्तथा रोगाच्छ्रुत्वेमामादितः कथाम् । जिज्ञासुर्लभते कामान्भक्तो भक्तगतिं व्रजेत् ।।"},
{"c": "12.326", "n": "119", "i": 62035, "v": "त्वयापि सततं राजन्नभ्यर्च्यः पुरुषोत्तमः । स हि माता पिता चैव कृत्स्नस्य जगतो गुरुः ।।"},
{"c": "12.326", "n": "120", "i": 62036, "v": "ब्रह्मण्यदेवो भगवान्प्रीयतां ते सनातनः । युधिष्ठिर महाबाहो महाबाहुर्जनार्दनः ।।"},
{"c": "12.326", "t": "वैशंपायन उवाच ।"},
{"c": "12.326", "n": "121", "i": 62037, "v": "श्रुत्वैतदाख्यानवरं धर्मराड्जनमेजय । भ्रातरश्चास्य ते सर्वे नारायणपराभवन् ।।"},
{"c": "12.326", "n": "122", "i": 62038, "v": "जितं भगवता तेन पुरुषेणेति भारत । नित्यं जप्यपरा भूत्वा सरस्वतीमुदीरयन् ।।"},
{"c": "12.326", "n": "123", "i": 62039, "v": "यो ह्यस्माकं गुरुः श्रेष्ठः कृष्णद्वैपायनो मुनिः । स जगौ परमं जप्यं नारायणमुदीरयन् ।।"},
{"c": "12.326", "n": "124", "i": 62040, "v": "गत्वान्तरिक्षात्सततं क्षीरोदममृताशयम् । पूजयित्वा च देवेशं पुनरायात्स्वमाश्रमम् ।।"},
{"c": "12.327", "t": "जनमेजय उवाच ।"},
{"c": "12.327", "n": "1", "i": 62041, "v": "कथं स भगवान्देवो यज्ञेष्वग्रहरः प्रभुः । यज्ञधारी च सततं वेदवेदाङ्गवित्तथा ।।"},
{"c": "12.327", "n": "2", "i": 62042, "v": "निवृत्तं चास्थितो धर्मं क्षेमी भागवतप्रियः । प्रवृत्तिधर्मान्विदधे स एव भगवान्प्रभुः ।।"},
{"c": "12.327", "n": "3", "i": 62043, "v": "कथं प्रवृत्तिधर्मेषु भागार्हा देवताः कृताः । कथं निवृत्तिधर्माश्च कृता व्यावृत्तबुद्धयः ।।"},
{"c": "12.327", "n": "4", "i": 62044, "v": "एतं नः संशयं विप्र छिन्धि गुह्यं सनातनम् । त्वया नारायणकथा श्रुता वै धर्मसंहिता ।।"},
{"c": "12.327", "n": "5", "i": 62045, "v": "इमे सब्रह्मका लोकाः ससुरासुरमानवाः । क्रियास्वभ्युदयोक्तासु सक्ता दृश्यन्ति सर्वशः । मोक्षश्चोक्तस्त्वया ब्रह्मन्निर्वाणं परमं सुखम् ।।"},
{"c": "12.327", "n": "6", "i": 62046, "v": "ये च मुक्ता भवन्तीह पुण्यपापविवर्जिताः । ते सहस्रार्चिषं देवं प्रविशन्तीति शुश्रुमः ।।"},
{"c": "12.327", "n": "7", "i": 62047, "v": "अहो हि दुरनुष्ठेयो मोक्षधर्मः सनातनः । यं हित्वा देवताः सर्वा हव्यकव्यभुजोऽभवन् ।।"},
{"c": "12.327", "n": "8", "i": 62048, "v": "किं नु ब्रह्मा च रुद्रश्च शक्रश्च बलभित्प्रभुः । सूर्यस्ताराधिपो वायुरग्निर्वरुण एव च । आकाशं जगती चैव ये च शेषा दिवौकसः ।।"},
{"c": "12.327", "n": "9", "i": 62049, "v": "प्रलयं न विजानन्ति आत्मनः परिनिर्मितम् । ततस्ते नास्थिता मार्गं ध्रुवमक्षयमव्ययम् ।।"},
{"c": "12.327", "n": "10", "i": 62050, "v": "स्मृत्वा कालपरीमाणं प्रवृत्तिं ये समास्थिताः । दोषः कालपरीमाणे महानेष क्रियावताम् ।।"},
{"c": "12.327", "n": "11", "i": 62051, "v": "एतन्मे संशयं विप्र हृदि शल्यमिवार्पितम् । छिन्धीतिहासकथनात्परं कौतूहलं हि मे ।।"},
{"c": "12.327", "n": "12", "i": 62052, "v": "कथं भागहराः प्रोक्ता देवताः क्रतुषु द्विज । किमर्थं चाध्वरे ब्रह्मन्निज्यन्ते त्रिदिवौकसः ।।"},
{"c": "12.327", "n": "13", "i": 62053, "v": "ये च भागं प्रगृह्णन्ति यज्ञेषु द्विजसत्तम । ते यजन्तो महायज्ञैः कस्य भागं ददन्ति वै ।।"},
{"c": "12.327", "t": "वैशंपायन उवाच ।"},
{"c": "12.327", "n": "14", "i": 62054, "v": "अहो गूढतमः प्रश्नस्त्वया पृष्टो जनेश्वर । नातप्ततपसा ह्येष नावेदविदुषा तथा । नापुराणविदा चापि शक्यो व्याहर्तुमञ्जसा ।।"},
{"c": "12.327", "n": "15", "i": 62055, "v": "हन्त ते कथयिष्यामि यन्मे पृष्टः पुरा गुरुः । कृष्णद्वैपायनो व्यासो वेदव्यासो महानृषिः ।।"},
{"c": "12.327", "n": "16", "i": 62056, "v": "सुमन्तुर्जैमिनिश्चैव पैलश्च सुदृढव्रतः । अहं चतुर्थः शिष्यो वै पञ्चमश्च शुकः स्मृतः ।।"},
{"c": "12.327", "n": "17", "i": 62057, "v": "एतान्समागतान्सर्वान्पञ्च शिष्यान्दमान्वितान् । शौचाचारसमायुक्ताञ्जितक्रोधाञ्जितेन्द्रियान् ।।"},
{"c": "12.327", "n": "18", "i": 62058, "v": "वेदानध्यापयामास महाभारतपञ्चमान् । मेरौ गिरिवरे रम्ये सिद्धचारणसेविते ।।"},
{"c": "12.327", "n": "19", "i": 62059, "v": "तेषामभ्यस्यतां वेदान्कदाचित्संशयोऽभवत् । एष वै यस्त्वया पृष्टस्तेन तेषां प्रकीर्तितः । ततः श्रुतो मया चापि तवाख्येयोऽद्य भारत ।।"},
{"c": "12.327", "n": "20", "i": 62060, "v": "शिष्याणां वचनं श्रुत्वा सर्वाज्ञानतमोनुदः । पराशरसुतः श्रीमान्व्यासो वाक्यमुवाच ह ।।"},
{"c": "12.327", "n": "21", "i": 62061, "v": "मया हि सुमहत्तप्तं तपः परमदारुणम् । भूतं भव्यं भविष्यच्च जानीयामिति सत्तमाः ।।"},
{"c": "12.327", "n": "22", "i": 62062, "v": "तस्य मे तप्ततपसो निगृहीतेन्द्रियस्य च । नारायणप्रसादेन क्षीरोदस्यानुकूलतः ।।"},
{"c": "12.327", "n": "23", "i": 62063, "v": "त्रैकालिकमिदं ज्ञानं प्रादुर्भूतं यथेप्सितम् । तच्छृणुध्वं यथाज्ञानं वक्ष्ये संशयमुत्तमम् । यथा वृत्तं हि कल्पादौ दृष्टं मे ज्ञानचक्षुषा ।।"},
{"c": "12.327", "n": "24", "i": 62064, "v": "परमात्मेति यं प्राहुः सांख्ययोगविदो जनाः । महापुरुषसंज्ञां स लभते स्वेन कर्मणा ।।"},
{"c": "12.327", "n": "25", "i": 62065, "v": "तस्मात्प्रसूतमव्यक्तं प्रधानं तद्विदुर्बुधाः । अव्यक्ताद्व्यक्तमुत्पन्नं लोकसृष्ट्यर्थमीश्वरात् ।।"},
{"c": "12.327", "n": "26", "i": 62066, "v": "अनिरुद्धो हि लोकेषु महानात्मेति कथ्यते । योऽसौ व्यक्तत्वमापन्नो निर्ममे च पितामहम् । सोऽहंकार इति प्रोक्तः सर्वतेजोमयो हि सः ।।"},
{"c": "12.327", "n": "27", "i": 62067, "v": "पृथिवी वायुराकाशमापो ज्योतिश्च पञ्चमम् । अहंकारप्रसूतानि महाभूतानि भारत ।।"},
{"c": "12.327", "n": "28", "i": 62068, "v": "महाभूतानि सृष्ट्वाथ तद्गुणान्निर्ममे पुनः । भूतेभ्यश्चैव निष्पन्ना मूर्तिमन्तोऽष्ट ताञ्शृणु ।।"},
{"c": "12.327", "n": "29", "i": 62069, "v": "मरीचिरङ्गिराश्चात्रिः पुलस्त्यः पुलहः क्रतुः । वसिष्ठश्च महात्मा वै मनुः स्वायंभुवस्तथा । ज्ञेयाः प्रकृतयोऽष्टौ ता यासु लोकाः प्रतिष्ठिताः ।।"},
{"c": "12.327", "n": "30", "i": 62070, "v": "वेदान्वेदाङ्गसंयुक्तान्यज्ञान्यज्ञाङ्गसंयुतान् । निर्ममे लोकसिद्ध्यर्थं ब्रह्मा लोकपितामहः । अष्टाभ्यः प्रकृतिभ्यश्च जातं विश्वमिदं जगत् ।।"},
{"c": "12.327", "n": "31", "i": 62071, "v": "रुद्रो रोषात्मको जातो दशान्यान्सोऽसृजत्स्वयम् । एकादशैते रुद्रास्तु विकाराः पुरुषाः स्मृताः ।।"},
{"c": "12.327", "n": "32", "i": 62072, "v": "ते रुद्राः प्रकृतिश्चैव सर्वे चैव सुरर्षयः । उत्पन्ना लोकसिद्ध्यर्थं ब्रह्माणं समुपस्थिताः ।।"},
{"c": "12.327", "n": "33", "i": 62073, "v": "वयं हि सृष्टा भगवंस्त्वया वै प्रभविष्णुना । येन यस्मिन्नधीकारे वर्तितव्यं पितामह ।।"},
{"c": "12.327", "n": "34", "i": 62074, "v": "योऽसौ त्वया विनिर्दिष्टो अधिकारोऽर्थचिन्तकः । परिपाल्यः कथं तेन सोऽधिकारोऽधिकारिणा ।।"},
{"c": "12.327", "n": "35", "i": 62075, "v": "प्रदिशस्व बलं तस्य योऽधिकारार्थचिन्तकः । एवमुक्तो महादेवो देवांस्तानिदमब्रवीत् ।।"},
{"c": "12.327", "n": "36", "i": 62076, "v": "साध्वहं ज्ञापितो देवा युष्माभिर्भद्रमस्तु वः । ममाप्येषा समुत्पन्ना चिन्ता या भवतां मता ।।"},
{"c": "12.327", "n": "37", "i": 62077, "v": "लोकतन्त्रस्य कृत्स्नस्य कथं कार्यः परिग्रहः । कथं बलक्षयो न स्याद्युष्माकं ह्यात्मनश्च मे ।।"},
{"c": "12.327", "n": "38", "i": 62078, "v": "इतः सर्वेऽपि गच्छामः शरणं लोकसाक्षिणम् । महापुरुषमव्यक्तं स नो वक्ष्यति यद्धितम् ।।"},
{"c": "12.327", "n": "39", "i": 62079, "v": "ततस्ते ब्रह्मणा सार्धमृषयो विबुधास्तथा । क्षीरोदस्योत्तरं कूलं जग्मुर्लोकहितार्थिनः ।।"},
{"c": "12.327", "n": "40", "i": 62080, "v": "ते तपः समुपातिष्ठन्ब्रह्मोक्तं वेदकल्पितम् । स महानियमो नाम तपश्चर्या सुदारुणा ।।"},
{"c": "12.327", "n": "41", "i": 62081, "v": "ऊर्ध्वं दृष्टिर्बाहवश्च एकाग्रं च मनोऽभवत् । एकपादस्थिताः सम्यक्काष्ठभूताः समाहिताः ।।"},
{"c": "12.327", "n": "42", "i": 62082, "v": "दिव्यं वर्षसहस्रं ते तपस्तप्त्वा तदुत्तमम् । शुश्रुवुर्मधुरां वाणीं वेदवेदाङ्गभूषिताम् ।।"},
{"c": "12.327", "n": "43", "i": 62083, "v": "भो भोः सब्रह्मका देवा ऋषयश्च तपोधनाः । स्वागतेनार्च्य वः सर्वाञ्श्रावये वाक्यमुत्तमम् ।।"},
{"c": "12.327", "n": "44", "i": 62084, "v": "विज्ञातं वो मया कार्यं तच्च लोकहितं महत् । प्रवृत्तियुक्तं कर्तव्यं युष्मत्प्राणोपबृंहणम् ।।"},
{"c": "12.327", "n": "45", "i": 62085, "v": "सुतप्तं वस्तपो देवा ममाराधनकाम्यया । भोक्ष्यथास्य महासत्त्वास्तपसः फलमुत्तमम् ।।"},
{"c": "12.327", "n": "46", "i": 62086, "v": "एष ब्रह्मा लोकगुरुः सर्वलोकपितामहः । यूयं च विबुधश्रेष्ठा मां यजध्वं समाहिताः ।।"},
{"c": "12.327", "n": "47", "i": 62087, "v": "सर्वे भागान्कल्पयध्वं यज्ञेषु मम नित्यशः । तथा श्रेयो विधास्यामि यथाधीकारमीश्वराः ।।"},
{"c": "12.327", "n": "48", "i": 62088, "v": "श्रुत्वैतद्देवदेवस्य वाक्यं हृष्टतनूरुहाः । ततस्ते विबुधाः सर्वे ब्रह्मा ते च महर्षयः ।।"},
{"c": "12.327", "n": "49", "i": 62089, "v": "वेददृष्टेन विधिना वैष्णवं क्रतुमाहरन् । तस्मिन्सत्रे तदा ब्रह्मा स्वयं भागमकल्पयत् । देवा देवर्षयश्चैव सर्वे भागानकल्पयन् ।।"},
{"c": "12.327", "n": "50", "i": 62090, "v": "ते कार्तयुगधर्माणो भागाः परमसत्कृताः । प्रापुरादित्यवर्णं तं पुरुषं तमसः परम् । बृहन्तं सर्वगं देवमीशानं वरदं प्रभुम् ।।"},
{"c": "12.327", "n": "51", "i": 62091, "v": "ततोऽथ वरदो देवस्तान्सर्वानमरान्स्थितान् । अशरीरो बभाषेदं वाक्यं खस्थो महेश्वरः ।।"},
{"c": "12.327", "n": "52", "i": 62092, "v": "येन यः कल्पितो भागः स तथा समुपागतः । प्रीतोऽहं प्रदिशाम्यद्य फलमावृत्तिलक्षणम् ।।"},
{"c": "12.327", "n": "53", "i": 62093, "v": "एतद्वो लक्षणं देवा मत्प्रसादसमुद्भवम् । यूयं यज्ञैरिज्यमानाः समाप्तवरदक्षिणैः । युगे युगे भविष्यध्वं प्रवृत्तिफलभोगिनः ।।"},
{"c": "12.327", "n": "54", "i": 62094, "v": "यज्ञैर्ये चापि यक्ष्यन्ति सर्वलोकेषु वै सुराः । कल्पयिष्यन्ति वो भागांस्ते नरा वेदकल्पितान् ।।"},
{"c": "12.327", "n": "55", "i": 62095, "v": "यो मे यथा कल्पितवान्भागमस्मिन्महाक्रतौ । स तथा यज्ञभागार्हो वेदसूत्रे मया कृतः ।।"},
{"c": "12.327", "n": "56", "i": 62096, "v": "यूयं लोकान्धारयध्वं यज्ञभागफलोदिताः । सर्वार्थचिन्तका लोके यथाधीकारनिर्मिताः ।।"},
{"c": "12.327", "n": "57", "i": 62097, "v": "याः क्रियाः प्रचरिष्यन्ति प्रवृत्तिफलसत्कृताः । ताभिराप्यायितबला लोकान्वै धारयिष्यथ ।।"},
{"c": "12.327", "n": "58", "i": 62098, "v": "यूयं हि भाविता लोके सर्वयज्ञेषु मानवैः । मां ततो भावयिष्यध्वमेषा वो भावना मम ।।"},
{"c": "12.327", "n": "59", "i": 62099, "v": "इत्यर्थं निर्मिता वेदा यज्ञाश्चौषधिभिः सह । एभिः सम्यक्प्रयुक्तैर्हि प्रीयन्ते देवताः क्षितौ ।।"},
{"c": "12.327", "n": "60", "i": 62100, "v": "निर्माणमेतद्युष्माकं प्रवृत्तिगुणकल्पितम् । मया कृतं सुरश्रेष्ठा यावत्कल्पक्षयादिति । चिन्तयध्वं लोकहितं यथाधीकारमीश्वराः ।।"},
{"c": "12.327", "n": "61", "i": 62101, "v": "मरीचिरङ्गिराश्चात्रिः पुलस्त्यः पुलहः क्रतुः । वसिष्ठ इति सप्तैते मानसा निर्मिता हि वै ।।"},
{"c": "12.327", "n": "62", "i": 62102, "v": "एते वेदविदो मुख्या वेदाचार्याश्च कल्पिताः । प्रवृत्तिधर्मिणश्चैव प्राजापत्येन कल्पिताः ।।"},
{"c": "12.327", "n": "63", "i": 62103, "v": "अयं क्रियावतां पन्था व्यक्तीभूतः सनातनः । अनिरुद्ध इति प्रोक्तो लोकसर्गकरः प्रभुः ।।"},
{"c": "12.327", "n": "64", "i": 62104, "v": "सनः सनत्सुजातश्च सनकः ससनन्दनः । सनत्कुमारः कपिलः सप्तमश्च सनातनः ।।"},
{"c": "12.327", "n": "65", "i": 62105, "v": "सप्तैते मानसाः प्रोक्ता ऋषयो ब्रह्मणः सुताः । स्वयमागतविज्ञाना निवृत्तं धर्ममास्थिताः ।।"},
{"c": "12.327", "n": "66", "i": 62106, "v": "एते योगविदो मुख्याः सांख्यधर्मविदस्तथा । आचार्या मोक्षशास्त्रे च मोक्षधर्मप्रवर्तकाः ।।"},
{"c": "12.327", "n": "67", "i": 62107, "v": "यतोऽहं प्रसृतः पूर्वमव्यक्तात्त्रिगुणो महान् । तस्मात्परतरो योऽसौ क्षेत्रज्ञ इति कल्पितः । सोऽहं क्रियावतां पन्थाः पुनरावृत्तिदुर्लभः ।।"},
{"c": "12.327", "n": "68", "i": 62108, "v": "यो यथा निर्मितो जन्तुर्यस्मिन्यस्मिंश्च कर्मणि । प्रवृत्तौ वा निवृत्तौ वा तत्फलं सोऽश्नुतेऽवशः ।।"},
{"c": "12.327", "n": "69", "i": 62109, "v": "एष लोकगुरुर्ब्रह्मा जगदादिकरः प्रभुः । एष माता पिता चैव युष्माकं च पितामहः । मयानुशिष्टो भविता सर्वभूतवरप्रदः ।।"},
{"c": "12.327", "n": "70", "i": 62110, "v": "अस्य चैवानुजो रुद्रो ललाटाद्यः समुत्थितः । ब्रह्मानुशिष्टो भविता सर्वत्रसवरप्रदः ।।"},
{"c": "12.327", "n": "71", "i": 62111, "v": "गच्छध्वं स्वानधीकारांश्चिन्तयध्वं यथाविधि । प्रवर्तन्तां क्रियाः सर्वाः सर्वलोकेषु माचिरम् ।।"},
{"c": "12.327", "n": "72", "i": 62112, "v": "प्रदृश्यन्तां च कर्माणि प्राणिनां गतयस्तथा । परिनिर्मितकालानि आयूंषि च सुरोत्तमाः ।।"},
{"c": "12.327", "n": "73", "i": 62113, "v": "इदं कृतयुगं नाम कालः श्रेष्ठः प्रवर्तते । अहिंस्या यज्ञपशवो युगेऽस्मिन्नैतदन्यथा । चतुष्पात्सकलो धर्मो भविष्यत्यत्र वै सुराः ।।"},
{"c": "12.327", "n": "74", "i": 62114, "v": "ततस्त्रेतायुगं नाम त्रयी यत्र भविष्यति । प्रोक्षिता यत्र पशवो वधं प्राप्स्यन्ति वै मखे । तत्र पादचतुर्थो वै धर्मस्य न भविष्यति ।।"},
{"c": "12.327", "n": "75", "i": 62115, "v": "ततो वै द्वापरं नाम मिश्रः कालो भविष्यति । द्विपादहीनो धर्मश्च युगे तस्मिन्भविष्यति ।।"},
{"c": "12.327", "n": "76", "i": 62116, "v": "ततस्तिष्येऽथ संप्राप्ते युगे कलिपुरस्कृते । एकपादस्थितो धर्मो यत्र तत्र भविष्यति ।।"},
{"c": "12.327", "t": "देवा ऊचुः ।"},
{"c": "12.327", "n": "77", "i": 62117, "v": "एकपादस्थिते धर्मे यत्रक्वचनगामिनि । कथं कर्तव्यमस्माभिर्भगवंस्तद्वदस्व नः ।।"},
{"c": "12.327", "t": "श्रीभगवानुवाच ।"},
{"c": "12.327", "n": "78", "i": 62118, "v": "यत्र वेदाश्च यज्ञाश्च तपः सत्यं दमस्तथा । अहिंसाधर्मसंयुक्ताः प्रचरेयुः सुरोत्तमाः । स वै देशः सेवितव्यो मा वोऽधर्मः पदा स्पृशेत् ।।"},
{"c": "12.327", "t": "व्यास उवाच ।"},
{"c": "12.327", "n": "79", "i": 62119, "v": "तेऽनुशिष्टा भगवता देवाः सर्षिगणास्तथा । नमस्कृत्वा भगवते जग्मुर्देशान्यथेप्सितान् ।।"},
{"c": "12.327", "n": "80", "i": 62120, "v": "गतेषु त्रिदिवौकःसु ब्रह्मैकः पर्यवस्थितः । दिदृक्षुर्भगवन्तं तमनिरुद्धतनौ स्थितम् ।।"},
{"c": "12.327", "n": "81", "i": 62121, "v": "तं देवो दर्शयामास कृत्वा हयशिरो महत् । साङ्गानावर्तयन्वेदान्कमण्डलुगणित्रधृक् ।।"},
{"c": "12.327", "n": "82", "i": 62122, "v": "ततोऽश्वशिरसं दृष्ट्वा तं देवममितौजसम् । लोककर्ता प्रभुर्ब्रह्मा लोकानां हितकाम्यया ।।"},
{"c": "12.327", "n": "83", "i": 62123, "v": "मूर्ध्ना प्रणम्य वरदं तस्थौ प्राञ्जलिरग्रतः । स परिष्वज्य देवेन वचनं श्रावितस्तदा ।।"},
{"c": "12.327", "n": "84", "i": 62124, "v": "लोककार्यगतीः सर्वास्त्वं चिन्तय यथाविधि । धाता त्वं सर्वभूतानां त्वं प्रभुर्जगतो गुरुः । त्वय्यावेशितभारोऽहं धृतिं प्राप्स्याम्यथाञ्जसा ।।"},
{"c": "12.327", "n": "85", "i": 62125, "v": "यदा च सुरकार्यं ते अविषह्यं भविष्यति । प्रादुर्भावं गमिष्यामि तदात्मज्ञानदेशिकः ।।"},
{"c": "12.327", "n": "86", "i": 62126, "v": "एवमुक्त्वा हयशिरास्तत्रैवान्तरधीयत । तेनानुशिष्टो ब्रह्मापि स्वं लोकमचिराद्गतः ।।"},
{"c": "12.327", "n": "87", "i": 62127, "v": "एवमेष महाभागः पद्मनाभः सनातनः । यज्ञेष्वग्रहरः प्रोक्तो यज्ञधारी च नित्यदा ।।"},
{"c": "12.327", "n": "88", "i": 62128, "v": "निवृत्तिं चास्थितो धर्मं गतिमक्षयधर्मिणाम् । प्रवृत्तिधर्मान्विदधे कृत्वा लोकस्य चित्रताम् ।।"},
{"c": "12.327", "n": "89", "i": 62129, "v": "स आदिः स मध्यः स चान्तः प्रजानां; स धाता स धेयः स कर्ता स कार्यम् । युगान्ते स सुप्तः सुसंक्षिप्य लोका;न्युगादौ प्रबुद्धो जगद्ध्युत्ससर्ज ।।"},
{"c": "12.327", "n": "90", "i": 62130, "v": "तस्मै नमध्वं देवाय निर्गुणाय गुणात्मने । अजाय विश्वरूपाय धाम्ने सर्वदिवौकसाम् ।।"},
{"c": "12.327", "n": "91", "i": 62131, "v": "महाभूताधिपतये रुद्राणां पतये तथा । आदित्यपतये चैव वसूनां पतये तथा ।।"},
{"c": "12.327", "n": "92", "i": 62132, "v": "अश्विभ्यां पतये चैव मरुतां पतये तथा । वेदयज्ञाधिपतये वेदाङ्गपतयेऽपि च ।।"},
{"c": "12.327", "n": "93", "i": 62133, "v": "समुद्रवासिने नित्यं हरये मुञ्जकेशिने । शान्तये सर्वभूतानां मोक्षधर्मानुभाषिणे ।।"},
{"c": "12.327", "n": "94", "i": 62134, "v": "तपसां तेजसां चैव पतये यशसोऽपि च । वाचश्च पतये नित्यं सरितां पतये तथा ।।"},
{"c": "12.327", "n": "95", "i": 62135, "v": "कपर्दिने वराहाय एकशृङ्गाय धीमते । विवस्वतेऽश्वशिरसे चतुर्मूर्तिधृते सदा ।।"},
{"c": "12.327", "n": "96", "i": 62136, "v": "गुह्याय ज्ञानदृश्याय अक्षराय क्षराय च । एष देवः संचरति सर्वत्रगतिरव्ययः ।।"},
{"c": "12.327", "n": "97", "i": 62137, "v": "एवमेतत्पुरा दृष्टं मया वै ज्ञानचक्षुषा । कथितं तच्च वः सर्वं मया पृष्टेन तत्त्वतः ।।"},
{"c": "12.327", "n": "98", "i": 62138, "v": "क्रियतां मद्वचः शिष्याः सेव्यतां हरिरीश्वरः । गीयतां वेदशब्दैश्च पूज्यतां च यथाविधि ।।"},
{"c": "12.327", "t": "वैशंपायन उवाच ।"},
{"c": "12.327", "n": "99", "i": 62139, "v": "इत्युक्तास्तु वयं तेन वेदव्यासेन धीमता । सर्वे शिष्याः सुतश्चास्य शुकः परमधर्मवित् ।।"},
{"c": "12.327", "n": "100", "i": 62140, "v": "स चास्माकमुपाध्यायः सहास्माभिर्विशां पते । चतुर्वेदोद्गताभिश्च ऋग्भिस्तमभितुष्टुवे ।।"},
{"c": "12.327", "n": "101", "i": 62141, "v": "एतत्ते सर्वमाख्यातं यन्मां त्वं परिपृच्छसि । एवं मेऽकथयद्राजन्पुरा द्वैपायनो गुरुः ।।"},
{"c": "12.327", "n": "102", "i": 62142, "v": "यश्चेदं शृणुयान्नित्यं यश्चेदं परिकीर्तयेत् । नमो भगवते कृत्वा समाहितमना नरः ।।"},
{"c": "12.327", "n": "103", "i": 62143, "v": "भवत्यरोगो द्युतिमान्बलरूपसमन्वितः । आतुरो मुच्यते रोगाद्बद्धो मुच्येत बन्धनात् ।।"},
{"c": "12.327", "n": "104", "i": 62144, "v": "कामकामी लभेत्कामं दीर्घमायुरवाप्नुयात् । ब्राह्मणः सर्ववेदी स्यात्क्षत्रियो विजयी भवेत् । वैश्यो विपुललाभः स्याच्छूद्रः सुखमवाप्नुयात् ।।"},
{"c": "12.327", "n": "105", "i": 62145, "v": "अपुत्रो लभते पुत्रं कन्या चैवेप्सितं पतिम् । लग्नगर्भा विमुच्येत गर्भिणी जनयेत्सुतम् । वन्ध्या प्रसवमाप्नोति पुत्रपौत्रसमृद्धिमत् ।।"},
{"c": "12.327", "n": "106", "i": 62146, "v": "क्षेमेण गच्छेदध्वानमिदं यः पठते पथि । यो यं कामं कामयते स तमाप्नोति च ध्रुवम् ।।"},
{"c": "12.327", "n": "107", "i": 62147, "v": "इदं महर्षेर्वचनं विनिश्चितं; महात्मनः पुरुषवरस्य कीर्तनम् । समागमं चर्षिदिवौकसामिमं; निशम्य भक्ताः सुसुखं लभन्ते ।।"},
{"c": "12.328", "t": "जनमेजय उवाच ।"},
{"c": "12.328", "n": "1", "i": 62148, "v": "अस्तौषीद्यैरिमं व्यासः सशिष्यो मधुसूदनम् । नामभिर्विविधैरेषां निरुक्तं भगवन्मम ।।"},
{"c": "12.328", "n": "2", "i": 62149, "v": "वक्तुमर्हसि शुश्रूषोः प्रजापतिपतेर्हरेः । श्रुत्वा भवेयं यत्पूतः शरच्चन्द्र इवामलः ।।"},
{"c": "12.328", "t": "वैशंपायन उवाच ।"},
{"c": "12.328", "n": "3", "i": 62150, "v": "शृणु राजन्यथाचष्ट फल्गुनस्य हरिर्विभुः । प्रसन्नात्मात्मनो नाम्नां निरुक्तं गुणकर्मजम् ।।"},
{"c": "12.328", "n": "4", "i": 62151, "v": "नामभिः कीर्तितैस्तस्य केशवस्य महात्मनः । पृष्टवान्केशवं राजन्फल्गुनः परवीरहा ।।"},
{"c": "12.328", "t": "अर्जुन उवाच ।"},
{"c": "12.328", "n": "5", "i": 62152, "v": "भगवन्भूतभव्येश सर्वभूतसृगव्यय । लोकधाम जगन्नाथ लोकानामभयप्रद ।।"},
{"c": "12.328", "n": "6", "i": 62153, "v": "यानि नामानि ते देव कीर्तितानि महर्षिभिः । वेदेषु सपुराणेषु यानि गुह्यानि कर्मभिः ।।"},
{"c": "12.328", "n": "7", "i": 62154, "v": "तेषां निरुक्तं त्वत्तोऽहं श्रोतुमिच्छामि केशव । न ह्यन्यो वर्तयेन्नाम्नां निरुक्तं त्वामृते प्रभो ।।"},
{"c": "12.328", "t": "श्रीभगवानुवाच ।"},
{"c": "12.328", "n": "8", "i": 62155, "v": "ऋग्वेदे सयजुर्वेदे तथैवाथर्वसामसु । पुराणे सोपनिषदे तथैव ज्योतिषेऽर्जुन ।।"},
{"c": "12.328", "n": "9", "i": 62156, "v": "सांख्ये च योगशास्त्रे च आयुर्वेदे तथैव च । बहूनि मम नामानि कीर्तितानि महर्षिभिः ।।"},
{"c": "12.328", "n": "10", "i": 62157, "v": "गौणानि तत्र नामानि कर्मजानि च कानिचित् । निरुक्तं कर्मजानां च शृणुष्व प्रयतोऽनघ । कथ्यमानं मया तात त्वं हि मेऽर्धं स्मृतः पुरा ।।"},
{"c": "12.328", "n": "11", "i": 62158, "v": "नमोऽतियशसे तस्मै देहिनां परमात्मने । नारायणाय विश्वाय निर्गुणाय गुणात्मने ।।"},
{"c": "12.328", "n": "12", "i": 62159, "v": "यस्य प्रसादजो ब्रह्मा रुद्रश्च क्रोधसंभवः । योऽसौ योनिर्हि सर्वस्य स्थावरस्य चरस्य च ।।"},
{"c": "12.328", "n": "13", "i": 62160, "v": "अष्टादशगुणं यत्तत्सत्त्वं सत्त्ववतां वर । प्रकृतिः सा परा मह्यं रोदसी योगधारिणी । ऋता सत्यामराजय्या लोकानामात्मसंज्ञिता ।।"},
{"c": "12.328", "n": "14", "i": 62161, "v": "तस्मात्सर्वाः प्रवर्तन्ते सर्गप्रलयविक्रियाः । ततो यज्ञश्च यष्टा च पुराणः पुरुषो विराट् । अनिरुद्ध इति प्रोक्तो लोकानां प्रभवाप्ययः ।।"},
{"c": "12.328", "n": "15", "i": 62162, "v": "ब्राह्मे रात्रिक्षये प्राप्ते तस्य ह्यमिततेजसः । प्रसादात्प्रादुरभवत्पद्मं पद्मनिभेक्षण । तत्र ब्रह्मा समभवत्स तस्यैव प्रसादजः ।।"},
{"c": "12.328", "n": "16", "i": 62163, "v": "अह्नः क्षये ललाटाच्च सुतो देवस्य वै तथा । क्रोधाविष्टस्य संजज्ञे रुद्रः संहारकारकः ।।"},
{"c": "12.328", "n": "17", "i": 62164, "v": "एतौ द्वौ विबुधश्रेष्ठौ प्रसादक्रोधजौ स्मृतौ । तदादेशितपन्थानौ सृष्टिसंहारकारकौ । निमित्तमात्रं तावत्र सर्वप्राणिवरप्रदौ ।।"},
{"c": "12.328", "n": "18", "i": 62165, "v": "कपर्दी जटिलो मुण्डः श्मशानगृहसेवकः । उग्रव्रतधरो रुद्रो योगी त्रिपुरदारुणः ।।"},
{"c": "12.328", "n": "19", "i": 62166, "v": "दक्षक्रतुहरश्चैव भगनेत्रहरस्तथा । नारायणात्मको ज्ञेयः पाण्डवेय युगे युगे ।।"},
{"c": "12.328", "n": "20", "i": 62167, "v": "तस्मिन्हि पूज्यमाने वै देवदेवे महेश्वरे । संपूजितो भवेत्पार्थ देवो नारायणः प्रभुः ।।"},
{"c": "12.328", "n": "21", "i": 62168, "v": "अहमात्मा हि लोकानां विश्वानां पाण्डुनन्दन । तस्मादात्मानमेवाग्रे रुद्रं संपूजयाम्यहम् ।।"},
{"c": "12.328", "n": "22", "i": 62169, "v": "यद्यहं नार्चयेयं वै ईशानं वरदं शिवम् । आत्मानं नार्चयेत्कश्चिदिति मे भावितं मनः । मया प्रमाणं हि कृतं लोकः समनुवर्तते ।।"},
{"c": "12.328", "n": "23", "i": 62170, "v": "प्रमाणानि हि पूज्यानि ततस्तं पूजयाम्यहम् । यस्तं वेत्ति स मां वेत्ति योऽनु तं स हि मामनु ।।"},
{"c": "12.328", "n": "24", "i": 62171, "v": "रुद्रो नारायणश्चैव सत्त्वमेकं द्विधाकृतम् । लोके चरति कौन्तेय व्यक्तिस्थं सर्वकर्मसु ।।"},
{"c": "12.328", "n": "25", "i": 62172, "v": "न हि मे केनचिद्देयो वरः पाण्डवनन्दन । इति संचिन्त्य मनसा पुराणं विश्वमीश्वरम् । पुत्रार्थमाराधितवानात्मानमहमात्मना ।।"},
{"c": "12.328", "n": "26", "i": 62173, "v": "न हि विष्णुः प्रणमति कस्मैचिद्विबुधाय तु । ऋत आत्मानमेवेति ततो रुद्रं भजाम्यहम् ।।"},
{"c": "12.328", "n": "27", "i": 62174, "v": "सब्रह्मकाः सरुद्राश्च सेन्द्रा देवाः सहर्षिभिः । अर्चयन्ति सुरश्रेष्ठं देवं नारायणं हरिम् ।।"},
{"c": "12.328", "n": "28", "i": 62175, "v": "भविष्यतां वर्ततां च भूतानां चैव भारत । सर्वेषामग्रणीर्विष्णुः सेव्यः पूज्यश्च नित्यशः ।।"},
{"c": "12.328", "n": "29", "i": 62176, "v": "नमस्व हव्यदं विष्णुं तथा शरणदं नम । वरदं नमस्व कौन्तेय हव्यकव्यभुजं नम ।।"},
{"c": "12.328", "n": "30", "i": 62177, "v": "चतुर्विधा मम जना भक्ता एवं हि ते श्रुतम् । तेषामेकान्तिनः श्रेष्ठास्ते चैवानन्यदेवताः । अहमेव गतिस्तेषां निराशीःकर्मकारिणाम् ।।"},
{"c": "12.328", "n": "31", "i": 62178, "v": "ये च शिष्टास्त्रयो भक्ताः फलकामा हि ते मताः । सर्वे च्यवनधर्माणः प्रतिबुद्धस्तु श्रेष्ठभाक् ।।"},
{"c": "12.328", "n": "32", "i": 62179, "v": "ब्रह्माणं शितिकण्ठं च याश्चान्या देवताः स्मृताः । प्रबुद्धवर्याः सेवन्ते मामेवैष्यन्ति यत्परम् । भक्तं प्रति विशेषस्ते एष पार्थानुकीर्तितः ।।"},
{"c": "12.328", "n": "33", "i": 62180, "v": "त्वं चैवाहं च कौन्तेय नरनारायणौ स्मृतौ । भारावतरणार्थं हि प्रविष्टौ मानुषीं तनुम् ।।"},
{"c": "12.328", "n": "34", "i": 62181, "v": "जानाम्यध्यात्मयोगांश्च योऽहं यस्माच्च भारत । निवृत्तिलक्षणो धर्मस्तथाभ्युदयिकोऽपि च ।।"},
{"c": "12.328", "n": "35", "i": 62182, "v": "नराणामयनं ख्यातमहमेकः सनातनः । आपो नारा इति प्रोक्ता आपो वै नरसूनवः । अयनं मम तत्पूर्वमतो नारायणो ह्यहम् ।।"},
{"c": "12.328", "n": "36", "i": 62183, "v": "छादयामि जगद्विश्वं भूत्वा सूर्य इवांशुभिः । सर्वभूताधिवासश्च वासुदेवस्ततो ह्यहम् ।।"},
{"c": "12.328", "n": "37", "i": 62184, "v": "गतिश्च सर्वभूतानां प्रजानां चापि भारत । व्याप्ता मे रोदसी पार्थ कान्तिश्चाभ्यधिका मम ।।"},
{"c": "12.328", "n": "38", "i": 62185, "v": "अधिभूतानि चान्तेऽहं तदिच्छंश्चास्मि भारत । क्रमणाच्चाप्यहं पार्थ विष्णुरित्यभिसंज्ञितः ।।"},
{"c": "12.328", "n": "39", "i": 62186, "v": "दमात्सिद्धिं परीप्सन्तो मां जनाः कामयन्ति हि । दिवं चोर्वीं च मध्यं च तस्माद्दामोदरो ह्यहम् ।।"},
{"c": "12.328", "n": "40", "i": 62187, "v": "पृश्निरित्युच्यते चान्नं वेदा आपोऽमृतं तथा । ममैतानि सदा गर्भे पृश्निगर्भस्ततो ह्यहम् ।।"},
{"c": "12.328", "n": "41", "i": 62188, "v": "ऋषयः प्राहुरेवं मां त्रितकूपाभिपातितम् । पृश्निगर्भ त्रितं पाहीत्येकतद्वितपातितम् ।।"},
{"c": "12.328", "n": "42", "i": 62189, "v": "ततः स ब्रह्मणः पुत्र आद्यो ऋषिवरस्त्रितः । उत्ततारोदपानाद्वै पृश्निगर्भानुकीर्तनात् ।।"},
{"c": "12.328", "n": "43", "i": 62190, "v": "सूर्यस्य तपतो लोकानग्नेः सोमस्य चाप्युत । अंशवो ये प्रकाशन्ते मम ते केशसंज्ञिताः । सर्वज्ञाः केशवं तस्मान्मामाहुर्द्विजसत्तमाः ।।"},
{"c": "12.328", "n": "44", "i": 62191, "v": "स्वपत्न्यामाहितो गर्भ उतथ्येन महात्मना । उतथ्येऽन्तर्हिते चैव कदाचिद्देवमायया । बृहस्पतिरथाविन्दत्तां पत्नीं तस्य भारत ।।"},
{"c": "12.328", "n": "45", "i": 62192, "v": "ततो वै तमृषिश्रेष्ठं मैथुनोपगतं तथा । उवाच गर्भः कौन्तेय पञ्चभूतसमन्वितः ।।"},
{"c": "12.328", "n": "46", "i": 62193, "v": "पूर्वागतोऽहं वरद नार्हस्यम्बां प्रबाधितुम् । एतद्बृहस्पतिः श्रुत्वा चुक्रोध च शशाप च ।।"},
{"c": "12.328", "n": "47", "i": 62194, "v": "मैथुनोपगतो यस्मात्त्वयाहं विनिवारितः । तस्मादन्धो जास्यसि त्वं मच्छापान्नात्र संशयः ।।"},
{"c": "12.328", "n": "48", "i": 62195, "v": "स शापादृषिमुख्यस्य दीर्घं तम उपेयिवान् । स हि दीर्घतमा नाम नाम्ना ह्यासीदृषिः पुरा ।।"},
{"c": "12.328", "n": "49", "i": 62196, "v": "वेदानवाप्य चतुरः साङ्गोपाङ्गान्सनातनान् । प्रयोजयामास तदा नाम गुह्यमिदं मम ।।"},
{"c": "12.328", "n": "50", "i": 62197, "v": "आनुपूर्व्येण विधिना केशवेति पुनः पुनः । स चक्षुष्मान्समभवद्गौतमश्चाभवत्पुनः ।।"},
{"c": "12.328", "n": "51", "i": 62198, "v": "एवं हि वरदं नाम केशवेति ममार्जुन । देवानामथ सर्वेषामृषीणां च महात्मनाम् ।।"},
{"c": "12.328", "n": "52", "i": 62199, "v": "अग्निः सोमेन संयुक्त एकयोनि मुखं कृतम् । अग्नीषोमात्मकं तस्माज्जगत्कृत्स्नं चराचरम् ।।"},
{"c": "12.328", "n": "53", "i": 62200, "v": "अपि हि पुराणे भवति । एकयोन्यात्मकावग्नीषोमौ । देवाश्चाग्निमुखा इति । एकयोनित्वाच्च परस्परं महयन्तो लोकान्धारयत इति ।।"},
{"c": "12.329", "t": "अर्जुन उवाच ।"},
{"c": "12.329", "n": "1", "i": 62201, "v": "अग्नीषोमौ कथं पूर्वमेकयोनी प्रवर्तितौ । एष मे संशयो जातस्तं छिन्धि मधुसूदन ।।"},
{"c": "12.329", "t": "श्रीभगवानुवाच ।"},
{"c": "12.329", "n": "2", "i": 62202, "v": "हन्त ते वर्तयिष्यामि पुराणं पाण्डुनन्दन । आत्मतेजोद्भवं पार्थ शृणुष्वैकमना मम ।।"},
{"c": "12.329", "n": "3", "i": 62203, "v": "संप्रक्षालनकालेऽतिक्रान्ते चतुर्थे युगसहस्रान्ते । अव्यक्ते सर्वभूतप्रलये स्थावरजङ्गमे । ज्योतिर्धरणिवायुरहितेऽन्धे तमसि जलैकार्णवे लोके । तम इत्येवाभिभूतेऽसंज्ञकेऽद्वितीये प्रतिष्ठिते । नैव रात्र्यां न दिवसे न सति नासति न व्यक्ते नाव्यक्ते व्यवस्थिते । एतस्यामवस्थायां नारायणगुणाश्रयादक्षयादजरादनिन्द्रियादग्राह्यादसंभवात्सत्यादहिंस्राल्ललामाद्विविधप्रवृत्तिविशेषात् । अक्षयादजरामरादमूर्तितः सर्वव्यापिनः सर्वकर्तुः शाश्वतात्तमसः पुरुषः प्रादुर्भूतो हरिरव्ययः ।।"},
{"c": "12.329", "n": "4", "i": 62204, "v": "निदर्शनमपि ह्यत्र भवति । नासीदहो न रात्रिरासीत् । न सदासीन्नासदासीत् । तम एव पुरस्तादभवद्विश्वरूपम् । सा विश्वस्य जननीत्येवमस्यार्थोऽनुभाष्यते ।।"},
{"c": "12.329", "n": "5", "i": 62205, "v": "तस्येदानीं तमःसंभवस्य पुरुषस्य पद्मयोनेर्ब्रह्मणः प्रादुर्भावे स पुरुषः प्रजाः सिसृक्षमाणो नेत्राभ्यामग्नीषोमौ ससर्ज । ततो भूतसर्गे प्रवृत्ते प्रजाक्रमवशाद्ब्रह्मक्षत्रमुपातिष्ठत् । यः सोमस्तद्ब्रह्म यद्ब्रह्म ते ब्राह्मणाः । योऽग्निस्तत्क्षत्रं क्षत्राद्ब्रह्म बलवत्तरम् । कस्मादिति लोकप्रत्यक्षगुणमेतत्तद्यथा । ब्राह्मणेभ्यः परं भूतं नोत्पन्नपूर्वम् । दीप्यमानेऽग्नौ जुहोतीति कृत्वा ब्रवीमि । भूतसर्गः कृतो ब्रह्मणा भूतानि च प्रतिष्ठाप्य त्रैलोक्यं धार्यत इति ।।"},
{"c": "12.329", "n": "6", "i": 62206, "v": "मन्त्रवादोऽपि हि भवति । त्वमग्ने यज्ञानां होता विश्वेषाम् । हितो देवेभिर्मानुषे जने इति । निदर्शनं चात्र भवति । विश्वेषामग्ने यज्ञानां होतेति । हितो देवैर्मानुषैर्जगत इति । अग्निर्हि यज्ञानां होता कर्ता । स चाग्निर्ब्रह्म ।।"},
{"c": "12.329", "n": "7", "i": 62207, "v": "न ह्यृते मन्त्राद्धवनमस्ति । न विना पुरुषं तपः संभवति । हविर्मन्त्राणां संपूजा विद्यते देवमनुष्याणामनेन त्वं होतेति नियुक्तः । ये च मानुषा होत्राधिकारास्ते च । ब्राह्मणस्य हि याजनं विधीयते न क्षत्रवैश्ययोर्द्विजात्योः । तस्माद्ब्राह्मणा ह्यग्निभूता यज्ञानुद्वहन्ति । यज्ञा देवांस्तर्पयन्ति देवाः पृथिवीं भावयन्ति ।।"},
{"c": "12.329", "n": "8", "i": 62208, "v": "शतपथे हि ब्राह्मणं भवति । अग्नौ समिद्धे स जुहोति यो विद्वान्ब्राह्मणमुखे दानाहुतिं जुहोति । एवमप्यग्निभूता ब्राह्मणा विद्वांसोऽग्निं भावयन्ति । अग्निर्विष्णुः सर्वभूतान्यनुप्रविश्य प्राणान्धारयति । अपि चात्र सनत्कुमारगीताः श्लोका भवन्ति ।।"},
{"c": "12.329", "n": "9", "i": 62209, "v": "विश्वं ब्रह्मासृजत्पूर्वं सर्वादिर्निरवस्करम् । ब्रह्मघोषैर्दिवं तिष्ठन्त्यमरा ब्रह्मयोनयः ।।"},
{"c": "12.329", "n": "10", "i": 62210, "v": "ब्राह्मणानां मतिर्वाक्यं कर्म श्रद्धा तपांसि च । धारयन्ति महीं द्यां च शैत्याद्वार्यमृतं यथा ।।"},
{"c": "12.329", "n": "11", "i": 62211, "v": "नास्ति सत्यात्परो धर्मो नास्ति मातृसमो गुरुः । ब्राह्मणेभ्यः परं नास्ति प्रेत्य चेह च भूतये ।।"},
{"c": "12.329", "n": "12", "i": 62212, "v": "नैषामुक्षा वर्धते नोत वाहा; न गर्गरो मथ्यते संप्रदाने । अपध्वस्ता दस्युभूता भवन्ति; येषां राष्ट्रे ब्राह्मणा वृत्तिहीनाः ।।"},
{"c": "12.329", "n": "13", "i": 62213, "v": "वेदपुराणेतिहासप्रामाण्यान्नारायणमुखोद्गताः सर्वात्मानः सर्वकर्तारः सर्वभावनाश्च ब्राह्मणाः । वाक्समकालं हि तस्य देवस्य वरप्रदस्य ब्राह्मणाः प्रथमं प्रादुर्भूता ब्राह्मणेभ्यश्च शेषा वर्णाः प्रादुर्भूताः । इत्थं च सुरासुरविशिष्टा ब्राह्मणा यदा मया ब्रह्मभूतेन पुरा स्वयमेवोत्पादिताः सुरासुरमहर्षयो भूतविशेषाः स्थापिता निगृहीताश्च ।।"},
{"c": "12.329", "n": "14", "i": 62214, "v": "अहल्याधर्षणनिमित्तं हि गौतमाद्धरिश्मश्रुतामिन्द्रः प्राप्तः । कौशिकनिमित्तं चेन्द्रो मुष्कवियोगं मेषवृषणत्वं चावाप । अश्विनोर्ग्रहप्रतिषेधोद्यतवज्रस्य पुरंदरस्य च्यवनेन स्तम्भितो बाहुः । क्रतुवधप्राप्तमन्युना च दक्षेण भूयस्तपसा चात्मानं संयोज्य नेत्राकृतिरन्या ललाटे रुद्रस्योत्पादिता ।।"},
{"c": "12.329", "n": "15", "i": 62215, "v": "त्रिपुरवधार्थं दीक्षामभ्युपगतस्य रुद्रस्योशनसा शिरसो जटा उत्कृत्य प्रयुक्ताः । ततः प्रादुर्भूता भुजगाः । तैरस्य भुजगैः पीड्यमानः कण्ठो नीलतामुपनीतः । पूर्वे च मन्वन्तरे स्वायंभुवे नारायणहस्तबन्धग्रहणान्नीलकण्ठत्वमेव वा ।।"},
{"c": "12.329", "n": "16", "i": 62216, "v": "अमृतोत्पादने पुरश्चरणतामुपगतस्याङ्गिरसो बृहस्पतेरुपस्पृशतो न प्रसादं गतवत्यः किलापः । अथ बृहस्पतिरपां चुक्रोध । यस्मान्ममोपस्पृशतः कलुषीभूता न प्रसादमुपगतास्तस्मादद्यप्रभृति झषमकरमत्स्यकच्छपजन्तुसंकीर्णाः कलुषीभवतेति । तदाप्रभृत्यापो यादोभिः संकीर्णाः संवृत्ताः ।।"},
{"c": "12.329", "n": "17", "i": 62217, "v": "विश्वरूपो वै त्वाष्ट्रः पुरोहितो देवानामासीत्स्वस्रीयोऽसुराणाम् । स प्रत्यक्षं देवेभ्यो भागमददत्परोक्षमसुरेभ्यः ।।"},
{"c": "12.329", "n": "18", "i": 62218, "v": "अथ हिरण्यकशिपुं पुरस्कृत्य विश्वरूपमातरं स्वसारमसुरा वरमयाचन्त । हे स्वसरयं ते पुत्रस्त्वाष्ट्रो विश्वरूपस्त्रिशिरा देवानां पुरोहितः प्रत्यक्षं देवेभ्यो भागमददत्परोक्षमस्माकम् । ततो देवा वर्धन्ते वयं क्षीयामः । तदेनं त्वं वारयितुमर्हसि तथा यथास्मान्भजेदिति ।।"},
{"c": "12.329", "n": "19", "i": 62219, "v": "अथ विश्वरूपं नन्दनवनमुपगतं मातोवाच । पुत्र किं परपक्षवर्धनस्त्वं मातुलपक्षं नाशयसि । नार्हस्येवं कर्तुमिति । स विश्वरूपो मातुर्वाक्यमनतिक्रमणीयमिति मत्वा संपूज्य हिरण्यकशिपुमगात् ।।"},
{"c": "12.329", "n": "20", "i": 62220, "v": "हैरण्यगर्भाच्च वसिष्ठाद्धिरण्यकशिपुः शापं प्राप्तवान् । यस्मात्त्वयान्यो वृतो होता तस्मादसमाप्तयज्ञस्त्वमपूर्वात्सत्त्वजाताद्वधं प्राप्स्यसीति । तच्छापदानाद्धिरण्यकशिपुः प्राप्तवान्वधम् ।।"},
{"c": "12.329", "n": "21", "i": 62221, "v": "विश्वरूपो मातृपक्षवर्धनोऽत्यर्थं तपस्यभवत् । तस्य व्रतभङ्गार्थमिन्द्रो बह्वीः श्रीमत्योऽप्सरसो नियुयोज । ताश्च दृष्ट्वा मनः क्षुभितं तस्याभवत्तासु चाप्सरःसु नचिरादेव सक्तोऽभवत् । सक्तं चैनं ज्ञात्वाप्सरस ऊचुर्गच्छामहे वयं यथागतमिति ।।"},
{"c": "12.329", "n": "22", "i": 62222, "v": "तास्त्वाष्ट्र उवाच । क्व गमिष्यथ आस्यतां तावन्मया सह श्रेयो भविष्यतीति । तास्तमब्रुवन् । वयं देवस्त्रियोऽप्सरस इन्द्रं वरदं पुरा प्रभविष्णुं वृणीमह इति ।।"},
{"c": "12.329", "n": "23", "i": 62223, "v": "अथ ता विश्वरूपोऽब्रवीदद्यैव सेन्द्रा देवा न भविष्यन्तीति । ततो मन्त्राञ्जजाप । तैर्मन्त्रैः प्रावर्धत त्रिशिराः । एकेनास्येन सर्वलोकेषु द्विजैः क्रियावद्भिर्यज्ञेषु सुहुतं सोमं पपावेकेनाप एकेन सेन्द्रान्देवान् । अथेन्द्रस्तं विवर्धमानं सोमपानाप्यायितसर्वगात्रं दृष्ट्वा चिन्तामापेदे ।।"},
{"c": "12.329", "n": "24", "i": 62224, "v": "देवाश्च ते सहेन्द्रेण ब्रह्माणमभिजग्मुरूचुश्च । विश्वरूपेण सर्वयज्ञेषु सुहुतः सोमः पीयते । वयमभागाः संवृत्ताः । असुरपक्षो वर्धते वयं क्षीयामः । तदर्हसि नो विधातुं श्रेयो यदनन्तरमिति ।।"},
{"c": "12.329", "n": "25", "i": 62225, "v": "तान्ब्रह्मोवाच ऋषिर्भार्गवस्तपस्तप्यते दधीचः । स याच्यतां वरं यथा कलेवरं जह्यात् । तस्यास्थिभिर्वज्रं क्रियतामिति ।।"},
{"c": "12.329", "n": "26", "i": 62226, "v": "देवास्तत्रागच्छन्यत्र दधीचो भगवानृषिस्तपस्तेपे । सेन्द्रा देवास्तमभिगम्योचुर्भगवंस्तपसः कुशलमविघ्नं चेति । तान्दधीच उवाच स्वागतं भवद्भ्यः किं क्रियताम् । यद्वक्ष्यथ तत्करिष्यामीति । ते तमब्रुवञ्शरीरपरित्यागं लोकहितार्थं भगवान्कर्तुमर्हतीति । अथ दधीचस्तथैवाविमनाः सुखदुःखसमो महायोगी आत्मानं समाधाय शरीरपरित्यागं चकार ।।"},
{"c": "12.329", "n": "27", "i": 62227, "v": "तस्य परमात्मन्यवसृते तान्यस्थीनि धाता संगृह्य वज्रमकरोत् । तेन वज्रेणाभेद्येनाप्रधृष्येण ब्रह्मास्थिसंभूतेन विष्णुप्रविष्टेनेन्द्रो विश्वरूपं जघान । शिरसां चास्य छेदनमकरोत् । तस्मादनन्तरं विश्वरूपगात्रमथनसंभवं त्वष्ट्रोत्पादितमेवारिं वृत्रमिन्द्रो जघान ।।"},
{"c": "12.329", "n": "28", "i": 62228, "v": "तस्यां द्वैधीभूतायां ब्रह्मवध्यायां भयादिन्द्रो देवराज्यं परित्यज्य अप्सु संभवां शीतलां मानससरोगतां नलिनीं प्रपेदे । तत्र चैश्वर्ययोगादणुमात्रो भूत्वा बिसग्रन्थिं प्रविवेश ।।"},
{"c": "12.329", "n": "29", "i": 62229, "v": "अथ ब्रह्मवध्याभयप्रनष्टे त्रैलोक्यनाथे शचीपतौ जगदनीश्वरं बभूव । देवान्रजस्तमश्चाविवेश । मन्त्रा न प्रावर्तन्त महर्षीणाम् । रक्षांसि प्रादुरभवन् । ब्रह्म चोत्सादनं जगाम । अनिन्द्राश्चाबला लोकाः सुप्रधृष्या बभूवुः ।।"},
{"c": "12.329", "n": "30", "i": 62230, "v": "अथ देवा ऋषयश्चायुषः पुत्रं नहुषं नाम देवराजत्वेऽभिषिषिचुः । नहुषः पञ्चभिः शतैर्ज्योतिषां ललाटे ज्वलद्भिः सर्वतेजोहरैस्त्रिविष्टपं पालयां बभूव । अथ लोकाः प्रकृतिमापेदिरे स्वस्थाश्च बभूवुः ।।"},
{"c": "12.329", "n": "31", "i": 62231, "v": "अथोवाच नहुषः । सर्वं मां शक्रोपभुक्तमुपस्थितमृते शचीमिति । स एवमुक्त्वा शचीसमीपमगमदुवाच चैनाम् । सुभगेऽहमिन्द्रो देवानां भजस्व मामिति । तं शची प्रत्युवाच । प्रकृत्या त्वं धर्मवत्सलः सोमवंशोद्भवश्च । नार्हसि परपत्नीधर्षणं कर्तुमिति ।।"},
{"c": "12.329", "n": "32", "i": 62232, "v": "तामथोवाच नहुषः । ऐन्द्रं पदमध्यास्यते मया । अहमिन्द्रस्य राज्यरत्नहरो नात्राधर्मः कश्चित्त्वमिन्द्रभुक्तेति । सा तमुवाच । अस्ति मम किंचिद्व्रतमपर्यवसितम् । तस्यावभृथे त्वामुपगमिष्यामि कैश्चिदेवाहोभिरिति । स शच्यैवमभिहितो नहुषो जगाम ।।"},
{"c": "12.329", "n": "33", "i": 62233, "v": "अथ शची दुःखशोकार्ता भर्तृदर्शनलालसा नहुषभयगृहीता बृहस्पतिमुपागच्छत् । स च तामभिगतां दृष्ट्वैव ध्यानं प्रविश्य भर्तृकार्यतत्परां ज्ञात्वा बृहस्पतिरुवाच । अनेनैव व्रतेन तपसा चान्विता देवीं वरदामुपश्रुतिमाह्वय । सा तवेन्द्रं दर्शयिष्यतीति ।।"},
{"c": "12.329", "n": "34", "i": 62234, "v": "साथ महानियममास्थिता देवीं वरदामुपश्रुतिं मन्त्रैराह्वयत् । सोपश्रुतिः शचीसमीपमगात् । उवाच चैनामियमस्मि त्वयोपहूतोपस्थिता । किं ते प्रियं करवाणीति । तां मूर्ध्ना प्रणम्योवाच शची भगवत्यर्हसि मे भर्तारं दर्शयितुं त्वं सत्या मता चेति । सैनां मानसं सरोऽनयत् । तत्रेन्द्रं बिसग्रन्थिगतमदर्शयत् ।।"},
{"c": "12.329", "n": "35", "i": 62235, "v": "तामिन्द्रः पत्नीं कृशां ग्लानां च दृष्ट्वा चिन्तयां बभूव । अहो मम महद्दुःखमिदमद्योपगतम् । नष्टं हि मामियमन्विष्योपागमद्दुःखार्तेति । तामिन्द्र उवाच कथं वर्तयसीति । सा तमुवाच । नहुषो मामाह्वयति । कालश्चास्य मया कृत इति ।।"},
{"c": "12.329", "n": "36", "i": 62236, "v": "तामिन्द्र उवाच । गच्छ । नहुषस्त्वया वाच्योऽपूर्वेण मामृषियुक्तेन यानेन त्वमधिरूढ उद्वहस्व । इन्द्रस्य हि महान्ति वाहनानि मनसः प्रियाण्यधिरूढानि मया । त्वमन्येनोपयातुमर्हसीति । सैवमुक्ता हृष्टा जगाम । इन्द्रोऽपि बिसग्रन्थिमेवाविवेश भूयः ।।"},
{"c": "12.329", "n": "37", "i": 62237, "v": "अथेन्द्राणीमभ्यागतां दृष्ट्वोवाच नहुषः पूर्णः स काल इति । तं शच्यब्रवीच्छक्रेण यथोक्तम् । स महर्षियुक्तं वाहनमधिरूढः शचीसमीपमुपागच्छत् ।।"},
{"c": "12.329", "n": "38", "i": 62238, "v": "अथ मैत्रावरुणिः कुम्भयोनिरगस्त्यो महर्षीन्विक्रियमाणांस्तान्नहुषेणापश्यत् । पद्भ्यां च तेनास्पृश्यत । ततः स नहुषमब्रवीदकार्यप्रवृत्त पाप पतस्व महीम् । सर्पो भव यावद्भूमिर्गिरयश्च तिष्ठेयुस्तावदिति । स महर्षिवाक्यसमकालमेव तस्माद्यानादवापतत् ।।"},
{"c": "12.329", "n": "39", "i": 62239, "v": "अथानिन्द्रं पुनस्त्रैलोक्यमभवत् । ततो देवा ऋषयश्च भगवन्तं विष्णुं शरणमिन्द्रार्थेऽभिजग्मुः । ऊचुश्चैनं भगवन्निन्द्रं ब्रह्मवध्याभिभूतं त्रातुमर्हसीति । ततः स वरदस्तानब्रवीदश्वमेधं यज्ञं वैष्णवं शक्रोऽभियजतु । ततः स्वं स्थानं प्राप्स्यतीति ।।"},
{"c": "12.329", "n": "40", "i": 62240, "v": "ततो देवा ऋषयश्चेन्द्रं नापश्यन्यदा तदा शचीमूचुर्गच्छ सुभगे इन्द्रमानयस्वेति । सा पुनस्तत्सरः समभ्यगच्छत् । इन्द्रश्च तस्मात्सरसः समुत्थाय बृहस्पतिमभिजगाम । बृहस्पतिश्चाश्वमेधं महाक्रतुं शक्रायाहरत् । ततः कृष्णसारङ्गं मेध्यमश्वमुत्सृज्य वाहनं तमेव कृत्वा इन्द्रं मरुत्पतिं बृहस्पतिः स्वस्थानं प्रापयामास ।।"},
{"c": "12.329", "n": "41", "i": 62241, "v": "ततः स देवराड्देवैरृषिभिः स्तूयमानस्त्रिविष्टपस्थो निष्कल्मषो बभूव । ब्रह्मवध्यां चतुर्षु स्थानेषु वनिताग्निवनस्पतिगोषु व्यभजत् । एवमिन्द्रो ब्रह्मतेजःप्रभावोपबृंहितः शत्रुवधं कृत्वा स्वस्थानं प्रापितः ।।"},
{"c": "12.329", "n": "42", "i": 62242, "v": "आकाशगङ्गागतश्च पुरा भरद्वाजो महर्षिरुपास्पृशंस्त्रीन्क्रमान्क्रमता विष्णुनाभ्यासादितः । स भरद्वाजेन ससलिलेन पाणिनोरसि ताडितः सलक्षणोरस्कः संवृत्तः ।।"},
{"c": "12.329", "n": "43", "i": 62243, "v": "भृगुणा महर्षिणा शप्तोऽग्निः सर्वभक्षत्वमुपनीतः ।।"},
{"c": "12.329", "n": "44", "i": 62244, "v": "अदितिर्वै देवानामन्नमपचदेतद्भुक्त्वासुरान्हनिष्यन्तीति । तत्र बुधो व्रतचर्यासमाप्तावागच्छत् । अदितिं चावोचद्भिक्षां देहीति । तत्र देवैः पूर्वमेतत्प्राश्यं नान्येनेत्यदितिर्भिक्षां नादात् । अथ भिक्षाप्रत्याख्यानरुषितेन बुधेन ब्रह्मभूतेन विवस्वतो द्वितीये जन्मन्यण्डसंज्ञितस्याण्डं मारितमदित्याः । स मार्तण्डो विवस्वानभवच्छ्राद्धदेवः ।।"},
{"c": "12.329", "n": "45", "i": 62245, "v": "दक्षस्य वै दुहितरः षष्टिरासन् । ताभ्यः कश्यपाय त्रयोदश प्रादाद्दश धर्माय दश मनवे सप्तविंशतिमिन्दवे । तासु तुल्यासु नक्षत्राख्यां गतासु सोमो रोहिण्यामभ्यधिकां प्रीतिमकरोत् । ततस्ताः शेषाः पत्न्य ईर्ष्यावत्यः पितुः समीपं गत्वेममर्थं शशंसुः । भगवन्नस्मासु तुल्यप्रभावासु सोमो रोहिणीमधिकं भजतीति । सोऽब्रवीद्यक्ष्मैनमावेक्ष्यतीति ।।"},
{"c": "12.329", "n": "46", "i": 62246, "v": "दक्षशापात्सोमं राजानं यक्ष्माविवेश । स यक्ष्मणाविष्टो दक्षमगमत् । दक्षश्चैनमब्रवीन्न समं वर्तस इति । तत्रर्षयः सोममब्रुवन्क्षीयसे यक्ष्मणा । पश्चिमस्यां दिशि समुद्रे हिरण्यसरस्तीर्थम् । तत्र गत्वात्मानमभिषेचयस्वेति । अथागच्छत्सोमस्तत्र हिरण्यसरस्तीर्थम् । गत्वा चात्मनः स्नपनमकरोत् । स्नात्वा चात्मानं पाप्मनो मोक्षयामास । तत्र चावभासितस्तीर्थे यदा सोमस्तदाप्रभृति तीर्थं तत्प्रभासमिति नाम्ना ख्यातं बभूव । तच्छापादद्यापि क्षीयते सोमोऽमावास्यान्तरस्थः । पौर्णमासीमात्रेऽधिष्ठितो मेघलेखाप्रतिच्छन्नं वपुर्दर्शयति । मेघसदृशं वर्णमगमत्तदस्य शशलक्ष्म विमलमभवत् ।।"},
{"c": "12.329", "n": "47", "i": 62247, "v": "स्थूलशिरा महर्षिर्मेरोः प्रागुत्तरे दिग्भागे तपस्तेपे । तस्य तपस्तप्यमानस्य सर्वगन्धवहः शुचिर्वायुर्विवायमानः शरीरमस्पृशत् । स तपसा तापितशरीरः कृशो वायुनोपवीज्यमानो हृदयपरितोषमगमत् । तत्र तस्यानिलव्यजनकृतपरितोषस्य सद्यो वनस्पतयः पुष्पशोभां न दर्शितवन्त इति स एताञ्शशाप न सर्वकालं पुष्पवन्तो भविष्यथेति ।।"},
{"c": "12.329", "n": "48", "i": 62248, "v": "नारायणो लोकहितार्थं वडवामुखो नाम महर्षिः पुराभवत् । तस्य मेरौ तपस्तप्यतः समुद्र आहूतो नागतः । तेनामर्षितेनात्मगात्रोष्मणा समुद्रः स्तिमितजलः कृतः । स्वेदप्रस्यन्दनसदृशश्चास्य लवणभावो जनितः । उक्तश्चापेयो भविष्यसि । एतच्च ते तोयं वडवामुखसंज्ञितेन पीयमानं मधुरं भविष्यति । तदेतदद्यापि वडवामुखसंज्ञितेनानुवर्तिना तोयं सामुद्रं पीयते ।।"},
{"c": "12.329", "n": "49", "i": 62249, "v": "हिमवतो गिरेर्दुहितरमुमां रुद्रश्चकमे । भृगुरपि च महर्षिर्हिमवन्तमागम्याब्रवीत्कन्यामुमां मे देहीति । तमब्रवीद्धिमवानभिलषितो वरो रुद्र इति । तमब्रवीद्भृगुर्यस्मात्त्वयाहं कन्यावरणकृतभावः प्रत्याख्यातस्तस्मान्न रत्नानां भवान्भाजनं भविष्यतीति । अद्यप्रभृत्येतदवस्थितमृषिवचनम् ।।"},
{"c": "12.329", "n": "50", "i": 62250, "v": "तदेवंविधं माहात्म्यं ब्राह्मणानाम् । क्षत्रमपि शाश्वतीमव्ययां पृथिवीं पत्नीमभिगम्य बुभुजे । तदेतद्ब्रह्माग्नीषोमीयम् । तेन जगद्धार्यते ।।"},
{"c": "12.330", "t": "श्रीभगवानुवाच ।"},
{"c": "12.330", "n": "1", "i": 62251, "v": "सूर्याचन्द्रमसौ शश्वत्केशैर्मे अंशुसंज्ञितैः । बोधयंस्तापयंश्चैव जगदुत्तिष्ठतः पृथक् ।।"},
{"c": "12.330", "n": "2", "i": 62252, "v": "बोधनात्तापनाच्चैव जगतो हर्षणं भवेत् । अग्नीषोमकृतैरेभिः कर्मभिः पाण्डुनन्दन । हृषीकेशोऽहमीशानो वरदो लोकभावनः ।।"},
{"c": "12.330", "n": "3", "i": 62253, "v": "इडोपहूतयोगेन हरे भागं क्रतुष्वहम् । वर्णश्च मे हरिश्रेष्ठस्तस्माद्धरिरहं स्मृतः ।।"},
{"c": "12.330", "n": "4", "i": 62254, "v": "धाम सारो हि लोकानामृतं चैव विचारितम् । ऋतधामा ततो विप्रैः सत्यश्चाहं प्रकीर्तितः ।।"},
{"c": "12.330", "n": "5", "i": 62255, "v": "नष्टां च धरणीं पूर्वमविन्दं वै गुहागताम् । गोविन्द इति मां देवा वाग्भिः समभितुष्टुवुः ।।"},
{"c": "12.330", "n": "6", "i": 62256, "v": "शिपिविष्टेति चाख्यायां हीनरोमा च यो भवेत् । तेनाविष्टं हि यत्किंचिच्छिपिविष्टं हि तत्स्मृतम् ।।"},
{"c": "12.330", "n": "7", "i": 62257, "v": "यास्को मामृषिरव्यग्रो नैकयज्ञेषु गीतवान् । शिपिविष्ट इति ह्यस्माद्गुह्यनामधरो ह्यहम् ।।"},
{"c": "12.330", "n": "8", "i": 62258, "v": "स्तुत्वा मां शिपिविष्टेति यास्को ऋषिरुदारधीः । मत्प्रसादादधो नष्टं निरुक्तमभिजग्मिवान् ।।"},
{"c": "12.330", "n": "9", "i": 62259, "v": "न हि जातो न जायेऽहं न जनिष्ये कदाचन । क्षेत्रज्ञः सर्वभूतानां तस्मादहमजः स्मृतः ।।"},
{"c": "12.330", "n": "10", "i": 62260, "v": "नोक्तपूर्वं मया क्षुद्रमश्लीलं वा कदाचन । ऋता ब्रह्मसुता सा मे सत्या देवी सरस्वती ।।"},
{"c": "12.330", "n": "11", "i": 62261, "v": "सच्चासच्चैव कौन्तेय मयावेशितमात्मनि । पौष्करे ब्रह्मसदने सत्यं मामृषयो विदुः ।।"},
{"c": "12.330", "n": "12", "i": 62262, "v": "सत्त्वान्न च्युतपूर्वोऽहं सत्त्वं वै विद्धि मत्कृतम् । जन्मनीहाभवत्सत्त्वं पौर्विकं मे धनंजय ।।"},
{"c": "12.330", "n": "13", "i": 62263, "v": "निराशीःकर्मसंयुक्तं सात्वतं मां प्रकल्पय । सात्वतज्ञानदृष्टोऽहं सात्वतः सात्वतां पतिः ।।"},
{"c": "12.330", "n": "14", "i": 62264, "v": "कृषामि मेदिनीं पार्थ भूत्वा कार्ष्णायसो महान् । कृष्णो वर्णश्च मे यस्मात्तस्मात्कृष्णोऽहमर्जुन ।।"},
{"c": "12.330", "n": "15", "i": 62265, "v": "मया संश्लेषिता भूमिरद्भिर्व्योम च वायुना । वायुश्च तेजसा सार्धं वैकुण्ठत्वं ततो मम ।।"},
{"c": "12.330", "n": "16", "i": 62266, "v": "निर्वाणं परमं सौख्यं धर्मोऽसौ पर उच्यते । तस्मान्न च्युतपूर्वोऽहमच्युतस्तेन कर्मणा ।।"},
{"c": "12.330", "n": "17", "i": 62267, "v": "पृथिवीनभसी चोभे विश्रुते विश्वलौकिके । तयोः संधारणार्थं हि मामधोक्षजमञ्जसा ।।"},
{"c": "12.330", "n": "18", "i": 62268, "v": "निरुक्तं वेदविदुषो ये च शब्दार्थचिन्तकाः । ते मां गायन्ति प्राग्वंशे अधोक्षज इति स्थितिः ।।"},
{"c": "12.330", "n": "19", "i": 62269, "v": "शब्द एकमतैरेष व्याहृतः परमर्षिभिः । नान्यो ह्यधोक्षजो लोके ऋते नारायणं प्रभुम् ।।"},
{"c": "12.330", "n": "20", "i": 62270, "v": "घृतं ममार्चिषो लोके जन्तूनां प्राणधारणम् । घृतार्चिरहमव्यग्रैर्वेदज्ञैः परिकीर्तितः ।।"},
{"c": "12.330", "n": "21", "i": 62271, "v": "त्रयो हि धातवः ख्याताः कर्मजा इति च स्मृताः । पित्तं श्लेष्मा च वायुश्च एष संघात उच्यते ।।"},
{"c": "12.330", "n": "22", "i": 62272, "v": "एतैश्च धार्यते जन्तुरेतैः क्षीणैश्च क्षीयते । आयुर्वेदविदस्तस्मात्त्रिधातुं मां प्रचक्षते ।।"},
{"c": "12.330", "n": "23", "i": 62273, "v": "वृषो हि भगवान्धर्मः ख्यातो लोकेषु भारत । नैघण्टुकपदाख्यातं विद्धि मां वृषमुत्तमम् ।।"},
{"c": "12.330", "n": "24", "i": 62274, "v": "कपिर्वराहः श्रेष्ठश्च धर्मश्च वृष उच्यते । तस्माद्वृषाकपिं प्राह कश्यपो मां प्रजापतिः ।।"},
{"c": "12.330", "n": "25", "i": 62275, "v": "न चादिं न मध्यं तथा नैव चान्तं; कदाचिद्विदन्ते सुराश्चासुराश्च । अनाद्यो ह्यमध्यस्तथा चाप्यनन्तः; प्रगीतोऽहमीशो विभुर्लोकसाक्षी ।।"},
{"c": "12.330", "n": "26", "i": 62276, "v": "शुचीनि श्रवणीयानि शृणोमीह धनंजय । न च पापानि गृह्णामि ततोऽहं वै शुचिश्रवाः ।।"},
{"c": "12.330", "n": "27", "i": 62277, "v": "एकशृङ्गः पुरा भूत्वा वराहो दिव्यदर्शनः । इमामुद्धृतवान्भूमिमेकशृङ्गस्ततो ह्यहम् ।।"},
{"c": "12.330", "n": "28", "i": 62278, "v": "तथैवासं त्रिककुदो वाराहं रूपमास्थितः । त्रिककुत्तेन विख्यातः शरीरस्य तु मापनात् ।।"},
{"c": "12.330", "n": "29", "i": 62279, "v": "विरिञ्च इति यः प्रोक्तः कपिलज्ञानचिन्तकैः । स प्रजापतिरेवाहं चेतनात्सर्वलोककृत् ।।"},
{"c": "12.330", "n": "30", "i": 62280, "v": "विद्यासहायवन्तं मामादित्यस्थं सनातनम् । कपिलं प्राहुराचार्याः सांख्या निश्चितनिश्चयाः ।।"},
{"c": "12.330", "n": "31", "i": 62281, "v": "हिरण्यगर्भो द्युतिमानेष यश्छन्दसि स्तुतः । योगैः संपूज्यते नित्यं स एवाहं विभुः स्मृतः ।।"},
{"c": "12.330", "n": "32", "i": 62282, "v": "एकविंशतिशाखं च ऋग्वेदं मां प्रचक्षते । सहस्रशाखं यत्साम ये वै वेदविदो जनाः । गायन्त्यारण्यके विप्रा मद्भक्तास्तेऽपि दुर्लभाः ।।"},
{"c": "12.330", "n": "33", "i": 62283, "v": "षट्पञ्चाशतमष्टौ च सप्तत्रिंशतमित्युत । यस्मिञ्शाखा यजुर्वेदे सोऽहमाध्वर्यवे स्मृतः ।।"},
{"c": "12.330", "n": "34", "i": 62284, "v": "पञ्चकल्पमथर्वाणं कृत्याभिः परिबृंहितम् । कल्पयन्ति हि मां विप्रा अथर्वाणविदस्तथा ।।"},
{"c": "12.330", "n": "35", "i": 62285, "v": "शाखाभेदाश्च ये केचिद्याश्च शाखासु गीतयः । स्वरवर्णसमुच्चाराः सर्वांस्तान्विद्धि मत्कृतान् ।।"},
{"c": "12.330", "n": "36", "i": 62286, "v": "यत्तद्धयशिरः पार्थ समुदेति वरप्रदम् । सोऽहमेवोत्तरे भागे क्रमाक्षरविभागवित् ।।"},
{"c": "12.330", "n": "37", "i": 62287, "v": "रामादेशितमार्गेण मत्प्रसादान्महात्मना । पाञ्चालेन क्रमः प्राप्तस्तस्माद्भूतात्सनातनात् । बाभ्रव्यगोत्रः स बभौ प्रथमः क्रमपारगः ।।"},
{"c": "12.330", "n": "38", "i": 62288, "v": "नारायणाद्वरं लब्ध्वा प्राप्य योगमनुत्तमम् । क्रमं प्रणीय शिक्षां च प्रणयित्वा स गालवः ।।"},
{"c": "12.330", "n": "39", "i": 62289, "v": "कण्डरीकोऽथ राजा च ब्रह्मदत्तः प्रतापवान् । जातीमरणजं दुःखं स्मृत्वा स्मृत्वा पुनः पुनः । सप्तजातिषु मुख्यत्वाद्योगानां संपदं गतः ।।"},
{"c": "12.330", "n": "40", "i": 62290, "v": "पुराहमात्मजः पार्थ प्रथितः कारणान्तरे । धर्मस्य कुरुशार्दूल ततोऽहं धर्मजः स्मृतः ।।"},
{"c": "12.330", "n": "41", "i": 62291, "v": "नरनारायणौ पूर्वं तपस्तेपतुरव्ययम् । धर्मयानं समारूढौ पर्वते गन्धमादने ।।"},
{"c": "12.330", "n": "42", "i": 62292, "v": "तत्कालसमयं चैव दक्षयज्ञो बभूव ह । न चैवाकल्पयद्भागं दक्षो रुद्रस्य भारत ।।"},
{"c": "12.330", "n": "43", "i": 62293, "v": "ततो दधीचिवचनाद्दक्षयज्ञमपाहरत् । ससर्ज शूलं क्रोधेन प्रज्वलन्तं मुहुर्मुहुः ।।"},
{"c": "12.330", "n": "44", "i": 62294, "v": "तच्छूलं भस्मसात्कृत्वा दक्षयज्ञं सविस्तरम् । आवयोः सहसागच्छद्बदर्याश्रममन्तिकात् । वेगेन महता पार्थ पतन्नारायणोरसि ।।"},
{"c": "12.330", "n": "45", "i": 62295, "v": "ततः स्वतेजसाविष्टाः केशा नारायणस्य ह । बभूवुर्मुञ्जवर्णास्तु ततोऽहं मुञ्जकेशवान् ।।"},
{"c": "12.330", "n": "46", "i": 62296, "v": "तच्च शूलं विनिर्धूतं हुंकारेण महात्मना । जगाम शंकरकरं नारायणसमाहतम् ।।"},
{"c": "12.330", "n": "47", "i": 62297, "v": "अथ रुद्र उपाधावत्तावृषी तपसान्वितौ । तत एनं समुद्धूतं कण्ठे जग्राह पाणिना । नारायणः स विश्वात्मा तेनास्य शितिकण्ठता ।।"},
{"c": "12.330", "n": "48", "i": 62298, "v": "अथ रुद्रविघातार्थमिषीकां जगृहे नरः । मन्त्रैश्च संयुयोजाशु सोऽभवत्परशुर्महान् ।।"},
{"c": "12.330", "n": "49", "i": 62299, "v": "क्षिप्तश्च सहसा रुद्रे खण्डनं प्राप्तवांस्तदा । ततोऽहं खण्डपरशुः स्मृतः परशुखण्डनात् ।।"},
{"c": "12.330", "t": "अर्जुन उवाच ।"},
{"c": "12.330", "n": "50", "i": 62300, "v": "अस्मिन्युद्धे तु वार्ष्णेय त्रैलोक्यमथने तदा । जयं कः प्राप्तवांस्तत्र शंसैतन्मे जनार्दन ।।"},
{"c": "12.330", "t": "श्रीभगवानुवाच ।"},
{"c": "12.330", "n": "51", "i": 62301, "v": "तयोः संलग्नयोर्युद्धे रुद्रनारायणात्मनोः । उद्विग्नाः सहसा कृत्स्ना लोकाः सर्वेऽभवंस्तदा ।।"},
{"c": "12.330", "n": "52", "i": 62302, "v": "नागृह्णात्पावकः शुभ्रं मखेषु सुहुतं हविः । वेदा न प्रतिभान्ति स्म ऋषीणां भावितात्मनाम् ।।"},
{"c": "12.330", "n": "53", "i": 62303, "v": "देवान्रजस्तमश्चैव समाविविशतुस्तदा । वसुधा संचकम्पेऽथ नभश्च विपफाल ह ।।"},
{"c": "12.330", "n": "54", "i": 62304, "v": "निष्प्रभाणि च तेजांसि ब्रह्मा चैवासनाच्च्युतः । अगाच्छोषं समुद्रश्च हिमवांश्च व्यशीर्यत ।।"},
{"c": "12.330", "n": "55", "i": 62305, "v": "तस्मिन्नेवं समुत्पन्ने निमित्ते पाण्डुनन्दन । ब्रह्मा वृतो देवगणैरृषिभिश्च महात्मभिः । आजगामाशु तं देशं यत्र युद्धमवर्तत ।।"},
{"c": "12.330", "n": "56", "i": 62306, "v": "साञ्जलिप्रग्रहो भूत्वा चतुर्वक्त्रो निरुक्तगः । उवाच वचनं रुद्रं लोकानामस्तु वै शिवम् । न्यस्यायुधानि विश्वेश जगतो हितकाम्यया ।।"},
{"c": "12.330", "n": "57", "i": 62307, "v": "यदक्षरमथाव्यक्तमीशं लोकस्य भावनम् । कूटस्थं कर्तृनिर्द्वंद्वमकर्तेति च यं विदुः ।।"},
{"c": "12.330", "n": "58", "i": 62308, "v": "व्यक्तिभावगतस्यास्य एका मूर्तिरियं शिवा । नरो नारायणश्चैव जातौ धर्मकुलोद्वहौ ।।"},
{"c": "12.330", "n": "59", "i": 62309, "v": "तपसा महता युक्तौ देवश्रेष्ठौ महाव्रतौ । अहं प्रसादजस्तस्य कस्मिंश्चित्कारणान्तरे । त्वं चैव क्रोधजस्तात पूर्वसर्गे सनातनः ।।"},
{"c": "12.330", "n": "60", "i": 62310, "v": "मया च सार्धं वरदं विबुधैश्च महर्षिभिः । प्रसादयाशु लोकानां शान्तिर्भवतु माचिरम् ।।"},
{"c": "12.330", "n": "61", "i": 62311, "v": "ब्रह्मणा त्वेवमुक्तस्तु रुद्रः क्रोधाग्निमुत्सृजन् । प्रसादयामास ततो देवं नारायणं प्रभुम् । शरणं च जगामाद्यं वरेण्यं वरदं हरिम् ।।"},
{"c": "12.330", "n": "62", "i": 62312, "v": "ततोऽथ वरदो देवो जितक्रोधो जितेन्द्रियः । प्रीतिमानभवत्तत्र रुद्रेण सह संगतः ।।"},
{"c": "12.330", "n": "63", "i": 62313, "v": "ऋषिभिर्ब्रह्मणा चैव विबुधैश्च सुपूजितः । उवाच देवमीशानमीशः स जगतो हरिः ।।"},
{"c": "12.330", "n": "64", "i": 62314, "v": "यस्त्वां वेत्ति स मां वेत्ति यस्त्वामनु स मामनु । नावयोरन्तरं किंचिन्मा ते भूद्बुद्धिरन्यथा ।।"},
{"c": "12.330", "n": "65", "i": 62315, "v": "अद्य प्रभृति श्रीवत्सः शूलाङ्कोऽयं भवत्वयम् । मम पाण्यङ्कितश्चापि श्रीकण्ठस्त्वं भविष्यसि ।।"},
{"c": "12.330", "n": "66", "i": 62316, "v": "एवं लक्षणमुत्पाद्य परस्परकृतं तदा । सख्यं चैवातुलं कृत्वा रुद्रेण सहितावृषी । तपस्तेपतुरव्यग्रौ विसृज्य त्रिदिवौकसः ।।"},
{"c": "12.330", "n": "67", "i": 62317, "v": "एष ते कथितः पार्थ नारायणजयो मृधे । नामानि चैव गुह्यानि निरुक्तानि च भारत । ऋषिभिः कथितानीह यानि संकीर्तितानि ते ।।"},
{"c": "12.330", "n": "68", "i": 62318, "v": "एवं बहुविधै रूपैश्चरामीह वसुंधराम् । ब्रह्मलोकं च कौन्तेय गोलोकं च सनातनम् । मया त्वं रक्षितो युद्धे महान्तं प्राप्तवाञ्जयम् ।।"},
{"c": "12.330", "n": "69", "i": 62319, "v": "यस्तु ते सोऽग्रतो याति युद्धे संप्रत्युपस्थिते । तं विद्धि रुद्रं कौन्तेय देवदेवं कपर्दिनम् ।।"},
{"c": "12.330", "n": "70", "i": 62320, "v": "कालः स एव कथितः क्रोधजेति मया तव । निहतांस्तेन वै पूर्वं हतवानसि वै रिपून् ।।"},
{"c": "12.330", "n": "71", "i": 62321, "v": "अप्रमेयप्रभावं तं देवदेवमुमापतिम् । नमस्व देवं प्रयतो विश्वेशं हरमव्ययम् ।।"},
{"c": "12.331", "t": "जनमेजय उवाच ।"},
{"c": "12.331", "n": "1", "i": 62322, "v": "ब्रह्मन्सुमहदाख्यानं भवता परिकीर्तितम् । यच्छ्रुत्वा मुनयः सर्वे विस्मयं परमं गताः ।।"},
{"c": "12.331", "n": "2", "i": 62323, "v": "इदं शतसहस्राद्धि भारताख्यानविस्तरात् । आमथ्य मतिमन्थेन ज्ञानोदधिमनुत्तमम् ।।"},
{"c": "12.331", "n": "3", "i": 62324, "v": "नवनीतं यथा दध्नो मलयाच्चन्दनं यथा । आरण्यकं च वेदेभ्य ओषधिभ्योऽमृतं यथा ।।"},
{"c": "12.331", "n": "4", "i": 62325, "v": "समुद्धृतमिदं ब्रह्मन्कथामृतमनुत्तमम् । तपोनिधे त्वयोक्तं हि नारायणकथाश्रयम् ।।"},
{"c": "12.331", "n": "5", "i": 62326, "v": "स हीशो भगवान्देवः सर्वभूतात्मभावनः । अहो नारायणं तेजो दुर्दर्शं द्विजसत्तम ।।"},
{"c": "12.331", "n": "6", "i": 62327, "v": "यत्राविशन्ति कल्पान्ते सर्वे ब्रह्मादयः सुराः । ऋषयश्च सगन्धर्वा यच्च किंचिच्चराचरम् । न ततोऽस्ति परं मन्ये पावनं दिवि चेह च ।।"},
{"c": "12.331", "n": "7", "i": 62328, "v": "सर्वाश्रमाभिगमनं सर्वतीर्थावगाहनम् । न तथा फलदं चापि नारायणकथा यथा ।।"},
{"c": "12.331", "n": "8", "i": 62329, "v": "सर्वथा पाविताः स्मेह श्रुत्वेमामादितः कथाम् । हरेर्विश्वेश्वरस्येह सर्वपापप्रणाशनीम् ।।"},
{"c": "12.331", "n": "9", "i": 62330, "v": "न चित्रं कृतवांस्तत्र यदार्यो मे धनंजयः । वासुदेवसहायो यः प्राप्तवाञ्जयमुत्तमम् ।।"},
{"c": "12.331", "n": "10", "i": 62331, "v": "न चास्य किंचिदप्राप्यं मन्ये लोकेष्वपि त्रिषु । त्रैलोक्यनाथो विष्णुः स यस्यासीत्साह्यकृत्सखा ।।"},
{"c": "12.331", "n": "11", "i": 62332, "v": "धन्याश्च सर्व एवासन्ब्रह्मंस्ते मम पूर्वकाः । हिताय श्रेयसे चैव येषामासीज्जनार्दनः ।।"},
{"c": "12.331", "n": "12", "i": 62333, "v": "तपसापि न दृश्यो हि भगवाँल्लोकपूजितः । यं दृष्टवन्तस्ते साक्षाच्छ्रीवत्साङ्कविभूषणम् ।।"},
{"c": "12.331", "n": "13", "i": 62334, "v": "तेभ्यो धन्यतरश्चैव नारदः परमेष्ठिजः । न चाल्पतेजसमृषिं वेद्मि नारदमव्ययम् । श्वेतद्वीपं समासाद्य येन दृष्टः स्वयं हरिः ।।"},
{"c": "12.331", "n": "14", "i": 62335, "v": "देवप्रसादानुगतं व्यक्तं तत्तस्य दर्शनम् । यद्दृष्टवांस्तदा देवमनिरुद्धतनौ स्थितम् ।।"},
{"c": "12.331", "n": "15", "i": 62336, "v": "बदरीमाश्रमं यत्तु नारदः प्राद्रवत्पुनः । नरनारायणौ द्रष्टुं किं नु तत्कारणं मुने ।।"},
{"c": "12.331", "n": "16", "i": 62337, "v": "श्वेतद्वीपान्निवृत्तश्च नारदः परमेष्ठिजः । बदरीमाश्रमं प्राप्य समागम्य च तावृषी ।।"},
{"c": "12.331", "n": "17", "i": 62338, "v": "कियन्तं कालमवसत्काः कथाः पृष्टवांश्च सः । श्वेतद्वीपादुपावृत्ते तस्मिन्वा सुमहात्मनि ।।"},
{"c": "12.331", "n": "18", "i": 62339, "v": "किमब्रूतां महात्मानौ नरनारायणावृषी । तदेतन्मे यथातत्त्वं सर्वमाख्यातुमर्हसि ।।"},
{"c": "12.331", "t": "वैशंपायन उवाच ।"},
{"c": "12.331", "n": "19", "i": 62340, "v": "नमो भगवते तस्मै व्यासायामिततेजसे । यस्य प्रसादाद्वक्ष्यामि नारायणकथामिमाम् ।।"},
{"c": "12.331", "n": "20", "i": 62341, "v": "प्राप्य श्वेतं महाद्वीपं दृष्ट्वा च हरिमव्ययम् । निवृत्तो नारदो राजंस्तरसा मेरुमागमत् । हृदयेनोद्वहन्भारं यदुक्तं परमात्मना ।।"},
{"c": "12.331", "n": "21", "i": 62342, "v": "पश्चादस्याभवद्राजन्नात्मनः साध्वसं महत् । यद्गत्वा दूरमध्वानं क्षेमी पुनरिहागतः ।।"},
{"c": "12.331", "n": "22", "i": 62343, "v": "ततो मेरोः प्रचक्राम पर्वतं गन्धमादनम् । निपपात च खात्तूर्णं विशालां बदरीमनु ।।"},
{"c": "12.331", "n": "23", "i": 62344, "v": "ततः स ददृशे देवौ पुराणावृषिसत्तमौ । तपश्चरन्तौ सुमहदात्मनिष्ठौ महाव्रतौ ।।"},
{"c": "12.331", "n": "24", "i": 62345, "v": "तेजसाभ्यधिकौ सूर्यात्सर्वलोकविरोचनात् । श्रीवत्सलक्षणौ पूज्यौ जटामण्डलधारिणौ ।।"},
{"c": "12.331", "n": "25", "i": 62346, "v": "जालपादभुजौ तौ तु पादयोश्चक्रलक्षणौ । व्यूढोरस्कौ दीर्घभुजौ तथा मुष्कचतुष्किणौ ।।"},
{"c": "12.331", "n": "26", "i": 62347, "v": "षष्टिदन्तावष्टदंष्ट्रौ मेघौघसदृशस्वनौ । स्वास्यौ पृथुललाटौ च सुहनू सुभ्रुनासिकौ ।।"},
{"c": "12.331", "n": "27", "i": 62348, "v": "आतपत्रेण सदृशे शिरसी देवयोस्तयोः । एवं लक्षणसंपन्नौ महापुरुषसंज्ञितौ ।।"},
{"c": "12.331", "n": "28", "i": 62349, "v": "तौ दृष्ट्वा नारदो हृष्टस्ताभ्यां च प्रतिपूजितः । स्वागतेनाभिभाष्याथ पृष्टश्चानामयं तदा ।।"},
{"c": "12.331", "n": "29", "i": 62350, "v": "बभूवान्तर्गतमतिर्निरीक्ष्य पुरुषोत्तमौ । सदोगतास्तत्र ये वै सर्वभूतनमस्कृताः ।।"},
{"c": "12.331", "n": "30", "i": 62351, "v": "श्वेतद्वीपे मया दृष्टास्तादृशावृषिसत्तमौ । इति संचिन्त्य मनसा कृत्वा चाभिप्रदक्षिणम् । उपोपविविशे तत्र पीठे कुशमये शुभे ।।"},
{"c": "12.331", "n": "31", "i": 62352, "v": "ततस्तौ तपसां वासौ यशसां तेजसामपि । ऋषी शमदमोपेतौ कृत्वा पूर्वाह्णिकं विधिम् ।।"},
{"c": "12.331", "n": "32", "i": 62353, "v": "पश्चान्नारदमव्यग्रौ पाद्यार्घ्याभ्यां प्रपूज्य च । पीठयोश्चोपविष्टौ तौ कृतातिथ्याह्निकौ नृप ।।"},
{"c": "12.331", "n": "33", "i": 62354, "v": "तेषु तत्रोपविष्टेषु स देशोऽभिव्यराजत । आज्याहुतिमहाज्वालैर्यज्ञवाटोऽग्निभिर्यथा ।।"},
{"c": "12.331", "n": "34", "i": 62355, "v": "अथ नारायणस्तत्र नारदं वाक्यमब्रवीत् । सुखोपविष्टं विश्रान्तं कृतातिथ्यं सुखस्थितम् ।।"},
{"c": "12.331", "n": "35", "i": 62356, "v": "अपीदानीं स भगवान्परमात्मा सनातनः । श्वेतद्वीपे त्वया दृष्ट आवयोः प्रकृतिः परा ।।"},
{"c": "12.331", "t": "नारद उवाच ।"},
{"c": "12.331", "n": "36", "i": 62357, "v": "दृष्टो मे पुरुषः श्रीमान्विश्वरूपधरोऽव्ययः । सर्वे हि लोकास्तत्रस्थास्तथा देवाः सहर्षिभिः । अद्यापि चैनं पश्यामि युवां पश्यन्सनातनौ ।।"},
{"c": "12.331", "n": "37", "i": 62358, "v": "यैर्लक्षणैरुपेतः स हरिरव्यक्तरूपधृक् । तैर्लक्षणैरुपेतौ हि व्यक्तरूपधरौ युवाम् ।।"},
{"c": "12.331", "n": "38", "i": 62359, "v": "दृष्टौ मया युवां तत्र तस्य देवस्य पार्श्वतः । इह चैवागतोऽस्म्यद्य विसृष्टः परमात्मना ।।"},
{"c": "12.331", "n": "39", "i": 62360, "v": "को हि नाम भवेत्तस्य तेजसा यशसा श्रिया । सदृशस्त्रिषु लोकेषु ऋते धर्मात्मजौ युवाम् ।।"},
{"c": "12.331", "n": "40", "i": 62361, "v": "तेन मे कथितं पूर्वं नाम क्षेत्रज्ञसंज्ञितम् । प्रादुर्भावाश्च कथिता भविष्यन्ति हि ये यथा ।।"},
{"c": "12.331", "n": "41", "i": 62362, "v": "तत्र ये पुरुषाः श्वेताः पञ्चेन्द्रियविवर्जिताः । प्रतिबुद्धाश्च ते सर्वे भक्ताश्च पुरुषोत्तमम् ।।"},
{"c": "12.331", "n": "42", "i": 62363, "v": "तेऽर्चयन्ति सदा देवं तैः सार्धं रमते च सः । प्रियभक्तो हि भगवान्परमात्मा द्विजप्रियः ।।"},
{"c": "12.331", "n": "43", "i": 62364, "v": "रमते सोऽर्च्यमानो हि सदा भागवतप्रियः । विश्वभुक्सर्वगो देवो बान्धवो भक्तवत्सलः । स कर्ता कारणं चैव कार्यं चातिबलद्युतिः ।।"},
{"c": "12.331", "n": "44", "i": 62365, "v": "तपसा योज्य सोऽऽत्मानं श्वेतद्वीपात्परं हि यत् । तेज इत्यभिविख्यातं स्वयंभासावभासितम् ।।"},
{"c": "12.331", "n": "45", "i": 62366, "v": "शान्तिः सा त्रिषु लोकेषु सिद्धानां भावितात्मनाम् । एतया शुभया बुद्ध्या नैष्ठिकं व्रतमास्थितः ।।"},
{"c": "12.331", "n": "46", "i": 62367, "v": "न तत्र सूर्यस्तपति न सोमोऽभिविराजते । न वायुर्वाति देवेशे तपश्चरति दुश्चरम् ।।"},
{"c": "12.331", "n": "47", "i": 62368, "v": "वेदीमष्टतलोत्सेधां भूमावास्थाय विश्वभुक् । एकपादस्थितो देव ऊर्ध्वबाहुरुदङ्मुखः । साङ्गानावर्तयन्वेदांस्तपस्तेपे सुदुश्चरम् ।।"},
{"c": "12.331", "n": "48", "i": 62369, "v": "यद्ब्रह्मा ऋषयश्चैव स्वयं पशुपतिश्च यत् । शेषाश्च विबुधश्रेष्ठा दैत्यदानवराक्षसाः ।।"},
{"c": "12.331", "n": "49", "i": 62370, "v": "नागाः सुपर्णा गन्धर्वाः सिद्धा राजर्षयश्च ये । हव्यं कव्यं च सततं विधिपूर्वं प्रयुञ्जते । कृत्स्नं तत्तस्य देवस्य चरणावुपतिष्ठति ।।"},
{"c": "12.331", "n": "50", "i": 62371, "v": "याः क्रियाः संप्रयुक्तास्तु एकान्तगतबुद्धिभिः । ताः सर्वाः शिरसा देवः प्रतिगृह्णाति वै स्वयम् ।।"},
{"c": "12.331", "n": "51", "i": 62372, "v": "न तस्यान्यः प्रियतरः प्रतिबुद्धैर्महात्मभिः । विद्यते त्रिषु लोकेषु ततोऽस्म्यैकान्तिकं गतः । इह चैवागतस्तेन विसृष्टः परमात्मना ।।"},
{"c": "12.331", "n": "52", "i": 62373, "v": "एवं मे भगवान्देवः स्वयमाख्यातवान्हरिः । आसिष्ये तत्परो भूत्वा युवाभ्यां सह नित्यशः ।।"},
{"c": "12.332", "t": "नरनारायणावूचतुः ।"},
{"c": "12.332", "n": "1", "i": 62374, "v": "धन्योऽस्यनुगृहीतोऽसि यत्ते दृष्टः स्वयं प्रभुः । न हि तं दृष्टवान्कश्चित्पद्मयोनिरपि स्वयम् ।।"},
{"c": "12.332", "n": "2", "i": 62375, "v": "अव्यक्तयोनिर्भगवान्दुर्दर्शः पुरुषोत्तमः । नारदैतद्धि ते सत्यं वचनं समुदाहृतम् ।।"},
{"c": "12.332", "n": "3", "i": 62376, "v": "नास्य भक्तैः प्रियतरो लोके कश्चन विद्यते । ततः स्वयं दर्शितवान्स्वमात्मानं द्विजोत्तम ।।"},
{"c": "12.332", "n": "4", "i": 62377, "v": "तपो हि तप्यतस्तस्य यत्स्थानं परमात्मनः । न तत्संप्राप्नुते कश्चिदृते ह्यावां द्विजोत्तम ।।"},
{"c": "12.332", "n": "5", "i": 62378, "v": "या हि सूर्यसहस्रस्य समस्तस्य भवेद्द्युतिः । स्थानस्य सा भवेत्तस्य स्वयं तेन विराजता ।।"},
{"c": "12.332", "n": "6", "i": 62379, "v": "तस्मादुत्तिष्ठते विप्र देवाद्विश्वभुवः पतेः । क्षमा क्षमावतां श्रेष्ठ यया भूमिस्तु युज्यते ।।"},
{"c": "12.332", "n": "7", "i": 62380, "v": "तस्माच्चोत्तिष्ठते देवात्सर्वभूतहितो रसः । आपो येन हि युज्यन्ते द्रवत्वं प्राप्नुवन्ति च ।।"},
{"c": "12.332", "n": "8", "i": 62381, "v": "तस्मादेव समुद्भूतं तेजो रूपगुणात्मकम् । येन स्म युज्यते सूर्यस्ततो लोकान्विराजते ।।"},
{"c": "12.332", "n": "9", "i": 62382, "v": "तस्माद्देवात्समुद्भूतः स्पर्शस्तु पुरुषोत्तमात् । येन स्म युज्यते वायुस्ततो लोकान्विवात्यसौ ।।"},
{"c": "12.332", "n": "10", "i": 62383, "v": "तस्माच्चोत्तिष्ठते शब्दः सर्वलोकेश्वरात्प्रभोः । आकाशं युज्यते येन ततस्तिष्ठत्यसंवृतम् ।।"},
{"c": "12.332", "n": "11", "i": 62384, "v": "तस्माच्चोत्तिष्ठते देवात्सर्वभूतगतं मनः । चन्द्रमा येन संयुक्तः प्रकाशगुणधारणः ।।"},
{"c": "12.332", "n": "12", "i": 62385, "v": "षड्भूतोत्पादकं नाम तत्स्थानं वेदसंज्ञितम् । विद्यासहायो यत्रास्ते भगवान्हव्यकव्यभुक् ।।"},
{"c": "12.332", "n": "13", "i": 62386, "v": "ये हि निष्कल्मषा लोके पुण्यपापविवर्जिताः । तेषां वै क्षेममध्वानं गच्छतां द्विजसत्तम । सर्वलोकतमोहन्ता आदित्यो द्वारमुच्यते ।।"},
{"c": "12.332", "n": "14", "i": 62387, "v": "आदित्यदग्धसर्वाङ्गा अदृश्याः केनचित्क्वचित् । परमाणुभूता भूत्वा तु तं देवं प्रविशन्त्युत ।।"},
{"c": "12.332", "n": "15", "i": 62388, "v": "तस्मादपि विनिर्मुक्ता अनिरुद्धतनौ स्थिताः । मनोभूतास्ततो भूयः प्रद्युम्नं प्रविशन्त्युत ।।"},
{"c": "12.332", "n": "16", "i": 62389, "v": "प्रद्युम्नाच्चापि निर्मुक्ता जीवं संकर्षणं तथा । विशन्ति विप्रप्रवराः सांख्या भागवतैः सह ।।"},
{"c": "12.332", "n": "17", "i": 62390, "v": "ततस्त्रैगुण्यहीनास्ते परमात्मानमञ्जसा । प्रविशन्ति द्विजश्रेष्ठ क्षेत्रज्ञं निर्गुणात्मकम् । सर्वावासं वासुदेवं क्षेत्रज्ञं विद्धि तत्त्वतः ।।"},
{"c": "12.332", "n": "18", "i": 62391, "v": "समाहितमनस्काश्च नियताः संयतेन्द्रियाः । एकान्तभावोपगता वासुदेवं विशन्ति ते ।।"},
{"c": "12.332", "n": "19", "i": 62392, "v": "आवामपि च धर्मस्य गृहे जातौ द्विजोत्तम । रम्यां विशालामाश्रित्य तप उग्रं समास्थितौ ।।"},
{"c": "12.332", "n": "20", "i": 62393, "v": "ये तु तस्यैव देवस्य प्रादुर्भावाः सुरप्रियाः । भविष्यन्ति त्रिलोकस्थास्तेषां स्वस्तीत्यतो द्विज ।।"},
{"c": "12.332", "n": "21", "i": 62394, "v": "विधिना स्वेन युक्ताभ्यां यथापूर्वं द्विजोत्तम । आस्थिताभ्यां सर्वकृच्छ्रं व्रतं सम्यक्तदुत्तमम् ।।"},
{"c": "12.332", "n": "22", "i": 62395, "v": "आवाभ्यामपि दृष्टस्त्वं श्वेतद्वीपे तपोधन । समागतो भगवता संजल्पं कृतवान्यथा ।।"},
{"c": "12.332", "n": "23", "i": 62396, "v": "सर्वं हि नौ संविदितं त्रैलोक्ये सचराचरे । यद्भविष्यति वृत्तं वा वर्तते वा शुभाशुभम् ।।"},
{"c": "12.332", "t": "वैशंपायन उवाच ।"},
{"c": "12.332", "n": "24", "i": 62397, "v": "एतच्छ्रुत्वा तयोर्वाक्यं तपस्युग्रेऽभ्यवर्तत । नारदः प्राञ्जलिर्भूत्वा नारायणपरायणः ।।"},
{"c": "12.332", "n": "25", "i": 62398, "v": "जजाप विधिवन्मन्त्रान्नारायणगतान्बहून् । दिव्यं वर्षसहस्रं हि नरनारायणाश्रमे ।।"},
{"c": "12.332", "n": "26", "i": 62399, "v": "अवसत्स महातेजा नारदो भगवानृषिः । तमेवाभ्यर्चयन्देवं नरनारायणौ च तौ ।।"},
{"c": "12.333", "t": "वैशंपायन उवाच ।"},
{"c": "12.333", "n": "1", "i": 62400, "v": "कस्यचित्त्वथ कालस्य नारदः परमेष्ठिजः । दैवं कृत्वा यथान्यायं पित्र्यं चक्रे ततः परम् ।।"},
{"c": "12.333", "n": "2", "i": 62401, "v": "ततस्तं वचनं प्राह ज्येष्ठो धर्मात्मजः प्रभुः । क इज्यते द्विजश्रेष्ठ दैवे पित्र्ये च कल्पिते ।।"},
{"c": "12.333", "n": "3", "i": 62402, "v": "त्वया मतिमतां श्रेष्ठ तन्मे शंस यथागमम् । किमेतत्क्रियते कर्म फलं चास्य किमिष्यते ।।"},
{"c": "12.333", "t": "नारद उवाच ।"},
{"c": "12.333", "n": "4", "i": 62403, "v": "त्वयैतत्कथितं पूर्वं दैवं कर्तव्यमित्यपि । दैवतं च परो यज्ञः परमात्मा सनातनः ।।"},
{"c": "12.333", "n": "5", "i": 62404, "v": "ततस्तद्भावितो नित्यं यजे वैकुण्ठमव्ययम् । तस्माच्च प्रसृतः पूर्वं ब्रह्मा लोकपितामहः ।।"},
{"c": "12.333", "n": "6", "i": 62405, "v": "मम वै पितरं प्रीतः परमेष्ठ्यप्यजीजनत् । अहं संकल्पजस्तस्य पुत्रः प्रथमकल्पितः ।।"},
{"c": "12.333", "n": "7", "i": 62406, "v": "यजाम्यहं पितॄन्साधो नारायणविधौ कृते । एवं स एव भगवान्पिता माता पितामहः । इज्यते पितृयज्ञेषु मया नित्यं जगत्पतिः ।।"},
{"c": "12.333", "n": "8", "i": 62407, "v": "श्रुतिश्चाप्यपरा देव पुत्रान्हि पितरोऽयजन् । वेदश्रुतिः प्रणष्टा च पुनरध्यापिता सुतैः । ततस्ते मन्त्रदाः पुत्राः पितृत्वमुपपेदिरे ।।"},
{"c": "12.333", "n": "9", "i": 62408, "v": "नूनं पुरैतद्विदितं युवयोर्भावितात्मनोः । पुत्राश्च पितरश्चैव परस्परमपूजयन् ।।"},
{"c": "12.333", "n": "10", "i": 62409, "v": "त्रीन्पिण्डान्न्यस्य वै पृथ्व्यां पूर्वं दत्त्वा कुशानिति । कथं तु पिण्डसंज्ञां ते पितरो लेभिरे पुरा ।।"},
{"c": "12.333", "t": "नरनारायणावूचतुः ।"},
{"c": "12.333", "n": "11", "i": 62410, "v": "इमां हि धरणीं पूर्वं नष्टां सागरमेखलाम् । गोविन्द उज्जहाराशु वाराहं रूपमाश्रितः ।।"},
{"c": "12.333", "n": "12", "i": 62411, "v": "स्थापयित्वा तु धरणीं स्वे स्थाने पुरुषोत्तमः । जलकर्दमलिप्ताङ्गो लोककार्यार्थमुद्यतः ।।"},
{"c": "12.333", "n": "13", "i": 62412, "v": "प्राप्ते चाह्निककाले स मध्यंदिनगते रवौ । दंष्ट्राविलग्नान्मृत्पिण्डान्विधूय सहसा प्रभुः । स्थापयामास वै पृथ्व्यां कुशानास्तीर्य नारद ।।"},
{"c": "12.333", "n": "14", "i": 62413, "v": "स तेष्वात्मानमुद्दिश्य पित्र्यं चक्रे यथाविधि । संकल्पयित्वा त्रीन्पिण्डान्स्वेनैव विधिना प्रभुः ।।"},
{"c": "12.333", "n": "15", "i": 62414, "v": "आत्मगात्रोष्मसंभूतैः स्नेहगर्भैस्तिलैरपि । प्रोक्ष्यापवर्गं देवेशः प्राङ्मुखः कृतवान्स्वयम् ।।"},
{"c": "12.333", "n": "16", "i": 62415, "v": "मर्यादास्थापनार्थं च ततो वचनमुक्तवान् । अहं हि पितरः स्रष्टुमुद्यतो लोककृत्स्वयम् ।।"},
{"c": "12.333", "n": "17", "i": 62416, "v": "तस्य चिन्तयतः सद्यः पितृकार्यविधिं परम् । दंष्ट्राभ्यां प्रविनिर्धूता ममैते दक्षिणां दिशम् । आश्रिता धरणीं पिण्डास्तस्मात्पितर एव ते ।।"},
{"c": "12.333", "n": "18", "i": 62417, "v": "त्रयो मूर्तिविहीना वै पिण्डमूर्तिधरास्त्विमे । भवन्तु पितरो लोके मया सृष्टाः सनातनाः ।।"},
{"c": "12.333", "n": "19", "i": 62418, "v": "पिता पितामहश्चैव तथैव प्रपितामहः । अहमेवात्र विज्ञेयस्त्रिषु पिण्डेषु संस्थितः ।।"},
{"c": "12.333", "n": "20", "i": 62419, "v": "नास्ति मत्तोऽधिकः कश्चित्को वाभ्यर्च्यो मया स्वयम् । को वा मम पिता लोके अहमेव पितामहः ।।"},
{"c": "12.333", "n": "21", "i": 62420, "v": "पितामहपिता चैव अहमेवात्र कारणम् । इत्येवमुक्त्वा वचनं देवदेवो वृषाकपिः ।।"},
{"c": "12.333", "n": "22", "i": 62421, "v": "वराहपर्वते विप्र दत्त्वा पिण्डान्सविस्तरान् । आत्मानं पूजयित्वैव तत्रैवादर्शनं गतः ।।"},
{"c": "12.333", "n": "23", "i": 62422, "v": "एतदर्थं शुभमते पितरः पिण्डसंज्ञिताः । लभन्ते सततं पूजां वृषाकपिवचो यथा ।।"},
{"c": "12.333", "n": "24", "i": 62423, "v": "ये यजन्ति पितॄन्देवान्गुरूंश्चैवातिथींस्तथा । गाश्चैव द्विजमुख्यांश्च पृथिवीं मातरं तथा । कर्मणा मनसा वाचा विष्णुमेव यजन्ति ते ।।"},
{"c": "12.333", "n": "25", "i": 62424, "v": "अन्तर्गतः स भगवान्सर्वसत्त्वशरीरगः । समः सर्वेषु भूतेषु ईश्वरः सुखदुःखयोः । महान्महात्मा सर्वात्मा नारायण इति श्रुतः ।।"},
{"c": "12.334", "t": "वैशंपायन उवाच ।"},
{"c": "12.334", "n": "1", "i": 62425, "v": "श्रुत्वैतन्नारदो वाक्यं नरनारायणेरितम् । अत्यन्तभक्तिमान्देवे एकान्तित्वमुपेयिवान् ।।"},
{"c": "12.334", "n": "2", "i": 62426, "v": "प्रोष्य वर्षसहस्रं तु नरनारायणाश्रमे । श्रुत्वा भगवदाख्यानं दृष्ट्वा च हरिमव्ययम् । हिमवन्तं जगामाशु यत्रास्य स्वक आश्रमः ।।"},
{"c": "12.334", "n": "3", "i": 62427, "v": "तावपि ख्याततपसौ नरनारायणावृषी । तस्मिन्नेवाश्रमे रम्ये तेपतुस्तप उत्तमम् ।।"},
{"c": "12.334", "n": "4", "i": 62428, "v": "त्वमप्यमितविक्रान्तः पाण्डवानां कुलोद्वहः । पावितात्माद्य संवृत्तः श्रुत्वेमामादितः कथाम् ।।"},
{"c": "12.334", "n": "5", "i": 62429, "v": "नैव तस्य परो लोको नायं पार्थिवसत्तम । कर्मणा मनसा वाचा यो द्विष्याद्विष्णुमव्ययम् ।।"},
{"c": "12.334", "n": "6", "i": 62430, "v": "मज्जन्ति पितरस्तस्य नरके शाश्वतीः समाः । यो द्विष्याद्विबुधश्रेष्ठं देवं नारायणं हरिम् ।।"},
{"c": "12.334", "n": "7", "i": 62431, "v": "कथं नाम भवेद्द्वेष्य आत्मा लोकस्य कस्यचित् । आत्मा हि पुरुषव्याघ्र ज्ञेयो विष्णुरिति स्थितिः ।।"},
{"c": "12.334", "n": "8", "i": 62432, "v": "य एष गुरुरस्माकमृषिर्गन्धवतीसुतः । तेनैतत्कथितं तात माहात्म्यं परमात्मनः । तस्माच्छ्रुतं मया चेदं कथितं च तवानघ ।।"},
{"c": "12.334", "n": "9", "i": 62433, "v": "कृष्णद्वैपायनं व्यासं विद्धि नारायणं प्रभुम् । को ह्यन्यः पुरुषव्याघ्र महाभारतकृद्भवेत् । धर्मान्नानाविधांश्चैव को ब्रूयात्तमृते प्रभुम् ।।"},
{"c": "12.334", "n": "10", "i": 62434, "v": "वर्ततां ते महायज्ञो यथा संकल्पितस्त्वया । संकल्पिताश्वमेधस्त्वं श्रुतधर्मश्च तत्त्वतः ।।"},
{"c": "12.334", "n": "11", "i": 62435, "v": "एतत्तु महदाख्यानं श्रुत्वा पारिक्षितो नृपः । ततो यज्ञसमाप्त्यर्थं क्रियाः सर्वाः समारभत् ।।"},
{"c": "12.334", "n": "12", "i": 62436, "v": "नारायणीयमाख्यानमेतत्ते कथितं मया । नारदेन पुरा राजन्गुरवे मे निवेदितम् । ऋषीणां पाण्डवानां च शृण्वतोः कृष्णभीष्मयोः ।।"},
{"c": "12.334", "n": "13", "i": 62437, "v": "स हि परमगुरुर्भुवनपति;र्धरणिधरः शमनियमनिधिः । श्रुतिविनयनिधिर्द्विजपरमहित;स्तव भवतु गतिर्हरिरमरहितः ।।"},
{"c": "12.334", "n": "14", "i": 62438, "v": "तपसां निधिः सुमहतां महतो; यशसश्च भाजनमरिष्टकहा । एकान्तिनां शरणदोऽभयदो; गतिदोऽस्तु वः स मखभागहरः ।।"},
{"c": "12.334", "n": "15", "i": 62439, "v": "त्रिगुणातिगश्चतुष्पञ्चधरः; पूर्तेष्टयोश्च फलभागहरः । विदधाति नित्यमजितोऽतिबलो; गतिमात्मगां सुकृतिनामृषिणाम् ।।"},
{"c": "12.334", "n": "16", "i": 62440, "v": "तं लोकसाक्षिणमजं पुरुषं; रविवर्णमीश्वरगतिं बहुशः । प्रणमध्वमेकमतयो यतयः; सलिलोद्भवोऽपि तमृषिं प्रणतः ।।"},
{"c": "12.334", "n": "17", "i": 62441, "v": "स हि लोकयोनिरमृतस्य पदं; सूक्ष्मं पुराणमचलं परमम् । तत्सांख्ययोगिभिरुदारधृतं; बुद्ध्या यतात्मभिर्विदितं सततम् ।।"},
{"c": "12.335", "t": "जनमेजय उवाच ।"},
{"c": "12.335", "n": "1", "i": 62442, "v": "श्रुतं भगवतस्तस्य माहात्म्यं परमात्मनः । जन्म धर्मगृहे चैव नरनारायणात्मकम् । महावराहसृष्टा च पिण्डोत्पत्तिः पुरातनी ।।"},
{"c": "12.335", "n": "2", "i": 62443, "v": "प्रवृत्तौ च निवृत्तौ च यो यथा परिकल्पितः । स तथा नः श्रुतो ब्रह्मन्कथ्यमानस्त्वयानघ ।।"},
{"c": "12.335", "n": "3", "i": 62444, "v": "यच्च तत्कथितं पूर्वं त्वया हयशिरो महत् । हव्यकव्यभुजो विष्णोरुदक्पूर्वे महोदधौ । तच्च दृष्टं भगवता ब्रह्मणा परमेष्ठिना ।।"},
{"c": "12.335", "n": "4", "i": 62445, "v": "किं तदुत्पादितं पूर्वं हरिणा लोकधारिणा । रूपं प्रभावमहतामपूर्वं धीमतां वर ।।"},
{"c": "12.335", "n": "5", "i": 62446, "v": "दृष्ट्वा हि विबुधश्रेष्ठमपूर्वममितौजसम् । तदश्वशिरसं पुण्यं ब्रह्मा किमकरोन्मुने ।।"},
{"c": "12.335", "n": "6", "i": 62447, "v": "एतन्नः संशयं ब्रह्मन्पुराणज्ञानसंभवम् । कथयस्वोत्तममते महापुरुषनिर्मितम् । पाविताः स्म त्वया ब्रह्मन्पुण्यां कथयता कथाम् ।।"},
{"c": "12.335", "t": "वैशंपायन उवाच ।"},
{"c": "12.335", "n": "7", "i": 62448, "v": "कथयिष्यामि ते सर्वं पुराणं वेदसंमितम् । जगौ यद्भगवान्व्यासो राज्ञो धर्मसुतस्य वै ।।"},
{"c": "12.335", "n": "8", "i": 62449, "v": "श्रुत्वाश्वशिरसो मूर्तिं देवस्य हरिमेधसः । उत्पन्नसंशयो राजा तमेव समचोदयत् ।।"},
{"c": "12.335", "t": "युधिष्ठिर उवाच ।"},
{"c": "12.335", "n": "9", "i": 62450, "v": "यत्तद्दर्शितवान्ब्रह्मा देवं हयशिरोधरम् । किमर्थं तत्समभवद्वपुर्देवोपकल्पितम् ।।"},
{"c": "12.335", "t": "व्यास उवाच ।"},
{"c": "12.335", "n": "10", "i": 62451, "v": "यत्किंचिदिह लोके वै देहबद्धं विशां पते । सर्वं पञ्चभिराविष्टं भूतैरीश्वरबुद्धिजैः ।।"},
{"c": "12.335", "n": "11", "i": 62452, "v": "ईश्वरो हि जगत्स्रष्टा प्रभुर्नारायणो विराट् । भूतान्तरात्मा वरदः सगुणो निर्गुणोऽपि च । भूतप्रलयमव्यक्तं शृणुष्व नृपसत्तम ।।"},
{"c": "12.335", "n": "12", "i": 62453, "v": "धरण्यामथ लीनायामप्सु चैकार्णवे पुरा । ज्योतिर्भूते जले चापि लीने ज्योतिषि चानिले ।।"},
{"c": "12.335", "n": "13", "i": 62454, "v": "वायौ चाकाशसंलीने आकाशे च मनोनुगे । व्यक्ते मनसि संलीने व्यक्ते चाव्यक्ततां गते ।।"},
{"c": "12.335", "n": "14", "i": 62455, "v": "अव्यक्ते पुरुषं याते पुंसि सर्वगतेऽपि च । तम एवाभवत्सर्वं न प्राज्ञायत किंचन ।।"},
{"c": "12.335", "n": "15", "i": 62456, "v": "तमसो ब्रह्म संभूतं तमोमूलमृतात्मकम् । तद्विश्वभावसंज्ञान्तं पौरुषीं तनुमास्थितम् ।।"},
{"c": "12.335", "n": "16", "i": 62457, "v": "सोऽनिरुद्ध इति प्रोक्तस्तत्प्रधानं प्रचक्षते । तदव्यक्तमिति ज्ञेयं त्रिगुणं नृपसत्तम ।।"},
{"c": "12.335", "n": "17", "i": 62458, "v": "विद्यासहायवान्देवो विष्वक्सेनो हरिः प्रभुः । अप्स्वेव शयनं चक्रे निद्रायोगमुपागतः । जगतश्चिन्तयन्सृष्टिं चित्रां बहुगुणोद्भवाम् ।।"},
{"c": "12.335", "n": "18", "i": 62459, "v": "तस्य चिन्तयतः सृष्टिं महानात्मगुणः स्मृतः । अहंकारस्ततो जातो ब्रह्मा शुभचतुर्मुखः । हिरण्यगर्भो भगवान्सर्वलोकपितामहः ।।"},
{"c": "12.335", "n": "19", "i": 62460, "v": "पद्मेऽनिरुद्धात्संभूतस्तदा पद्मनिभेक्षणः । सहस्रपत्रे द्युतिमानुपविष्टः सनातनः ।।"},
{"c": "12.335", "n": "20", "i": 62461, "v": "ददृशेऽद्भुतसंकाशे लोकानापोमयान्प्रभुः । सत्त्वस्थः परमेष्ठी स ततो भूतगणान्सृजत् ।।"},
{"c": "12.335", "n": "21", "i": 62462, "v": "पूर्वमेव च पद्मस्य पत्रे सूर्यांशुसप्रभे । नारायणकृतौ बिन्दू अपामास्तां गुणोत्तरौ ।।"},
{"c": "12.335", "n": "22", "i": 62463, "v": "तावपश्यत्स भगवाननादिनिधनोऽच्युतः । एकस्तत्राभवद्बिन्दुर्मध्वाभो रुचिरप्रभः ।।"},
{"c": "12.335", "n": "23", "i": 62464, "v": "स तामसो मधुर्जातस्तदा नारायणाज्ञया । कठिनस्त्वपरो बिन्दुः कैटभो राजसस्तु सः ।।"},
{"c": "12.335", "n": "24", "i": 62465, "v": "तावभ्यधावतां श्रेष्ठौ तमोरजगुणान्वितौ । बलवन्तौ गदाहस्तौ पद्मनालानुसारिणौ ।।"},
{"c": "12.335", "n": "25", "i": 62466, "v": "ददृशातेऽरविन्दस्थं ब्रह्माणममितप्रभम् । सृजन्तं प्रथमं वेदांश्चतुरश्चारुविग्रहान् ।।"},
{"c": "12.335", "n": "26", "i": 62467, "v": "ततो विग्रहवन्तौ तौ वेदान्दृष्ट्वासुरोत्तमौ । सहसा जगृहतुर्वेदान्ब्रह्मणः पश्यतस्तदा ।।"},
{"c": "12.335", "n": "27", "i": 62468, "v": "अथ तौ दानवश्रेष्ठौ वेदान्गृह्य सनातनान् । रसां विविशतुस्तूर्णमुदक्पूर्वे महोदधौ ।।"},
{"c": "12.335", "n": "28", "i": 62469, "v": "ततो हृतेषु वेदेषु ब्रह्मा कश्मलमाविशत् । ततो वचनमीशानं प्राह वेदैर्विनाकृतः ।।"},
{"c": "12.335", "n": "29", "i": 62470, "v": "वेदा मे परमं चक्षुर्वेदा मे परमं बलम् । वेदा मे परमं धाम वेदा मे ब्रह्म चोत्तमम् ।।"},
{"c": "12.335", "n": "30", "i": 62471, "v": "मम वेदा हृताः सर्वे दानवाभ्यां बलादितः । अन्धकारा हि मे लोका जाता वेदैर्विनाकृताः । वेदानृते हि किं कुर्यां लोकान्वै स्रष्टुमुद्यतः ।।"},
{"c": "12.335", "n": "31", "i": 62472, "v": "अहो बत महद्दुःखं वेदनाशनजं मम । प्राप्तं दुनोति हृदयं तीव्रशोकाय रन्धयन् ।।"},
{"c": "12.335", "n": "32", "i": 62473, "v": "को हि शोकार्णवे मग्नं मामितोऽद्य समुद्धरेत् । वेदांस्तानानयेन्नष्टान्कस्य चाहं प्रियो भवे ।।"},
{"c": "12.335", "n": "33", "i": 62474, "v": "इत्येवं भाषमाणस्य ब्रह्मणो नृपसत्तम । हरेः स्तोत्रार्थमुद्भूता बुद्धिर्बुद्धिमतां वर । ततो जगौ परं जप्यं साञ्जलिप्रग्रहः प्रभुः ।।"},
{"c": "12.335", "n": "34", "i": 62475, "v": "नमस्ते ब्रह्महृदय नमस्ते मम पूर्वज । लोकाद्य भुवनश्रेष्ठ सांख्ययोगनिधे विभो ।।"},
{"c": "12.335", "n": "35", "i": 62476, "v": "व्यक्ताव्यक्तकराचिन्त्य क्षेमं पन्थानमास्थित । विश्वभुक्सर्वभूतानामन्तरात्मन्नयोनिज ।।"},
{"c": "12.335", "n": "36", "i": 62477, "v": "अहं प्रसादजस्तुभ्यं लोकधाम्ने स्वयंभुवे । त्वत्तो मे मानसं जन्म प्रथमं द्विजपूजितम् ।।"},
{"c": "12.335", "n": "37", "i": 62478, "v": "चाक्षुषं वै द्वितीयं मे जन्म चासीत्पुरातनम् । त्वत्प्रसादाच्च मे जन्म तृतीयं वाचिकं महत् ।।"},
{"c": "12.335", "n": "38", "i": 62479, "v": "त्वत्तः श्रवणजं चापि चतुर्थं जन्म मे विभो । नासिक्यं चापि मे जन्म त्वत्तः पञ्चममुच्यते ।।"},
{"c": "12.335", "n": "39", "i": 62480, "v": "अण्डजं चापि मे जन्म त्वत्तः षष्ठं विनिर्मितम् । इदं च सप्तमं जन्म पद्मजं मेऽमितप्रभ ।।"},
{"c": "12.335", "n": "40", "i": 62481, "v": "सर्गे सर्गे ह्यहं पुत्रस्तव त्रिगुणवर्जितः । प्रथितः पुण्डरीकाक्ष प्रधानगुणकल्पितः ।।"},
{"c": "12.335", "n": "41", "i": 62482, "v": "त्वमीश्वरस्वभावश्च स्वयंभूः पुरुषोत्तमः । त्वया विनिर्मितोऽहं वै वेदचक्षुर्वयोतिगः ।।"},
{"c": "12.335", "n": "42", "i": 62483, "v": "ते मे वेदा हृताश्चक्षुरन्धो जातोऽस्मि जागृहि । ददस्व चक्षुषी मह्यं प्रियोऽहं ते प्रियोऽसि मे ।।"},
{"c": "12.335", "n": "43", "i": 62484, "v": "एवं स्तुतः स भगवान्पुरुषः सर्वतोमुखः । जहौ निद्रामथ तदा वेदकार्यार्थमुद्यतः । ऐश्वरेण प्रयोगेण द्वितीयां तनुमास्थितः ।।"},
{"c": "12.335", "n": "44", "i": 62485, "v": "सुनासिकेन कायेन भूत्वा चन्द्रप्रभस्तदा । कृत्वा हयशिरः शुभ्रं वेदानामालयं प्रभुः ।।"},
{"c": "12.335", "n": "45", "i": 62486, "v": "तस्य मूर्धा समभवद्द्यौः सनक्षत्रतारका । केशाश्चास्याभवन्दीर्घा रवेरंशुसमप्रभाः ।।"},
{"c": "12.335", "n": "46", "i": 62487, "v": "कर्णावाकाशपाताले ललाटं भूतधारिणी । गङ्गा सरस्वती पुण्या भ्रुवावास्तां महानदी ।।"},
{"c": "12.335", "n": "47", "i": 62488, "v": "चक्षुषी सोमसूर्यौ ते नासा संध्या पुनः स्मृता । ओंकारस्त्वथ संस्कारो विद्युज्जिह्वा च निर्मिता ।।"},
{"c": "12.335", "n": "48", "i": 62489, "v": "दन्ताश्च पितरो राजन्सोमपा इति विश्रुताः । गोलोको ब्रह्मलोकश्च ओष्ठावास्तां महात्मनः । ग्रीवा चास्याभवद्राजन्कालरात्रिर्गुणोत्तरा ।।"},
{"c": "12.335", "n": "49", "i": 62490, "v": "एतद्धयशिरः कृत्वा नानामूर्तिभिरावृतम् । अन्तर्दधे स विश्वेशो विवेश च रसां प्रभुः ।।"},
{"c": "12.335", "n": "50", "i": 62491, "v": "रसां पुनः प्रविष्टश्च योगं परममास्थितः । शैक्षं स्वरं समास्थाय ओमिति प्रासृजत्स्वरम् ।।"},
{"c": "12.335", "n": "51", "i": 62492, "v": "स स्वरः सानुनादी च सर्वगः स्निग्ध एव च । बभूवान्तर्महीभूतः सर्वभूतगुणोदितः ।।"},
{"c": "12.335", "n": "52", "i": 62493, "v": "ततस्तावसुरौ कृत्वा वेदान्समयबन्धनान् । रसातले विनिक्षिप्य यतः शब्दस्ततो द्रुतौ ।।"},
{"c": "12.335", "n": "53", "i": 62494, "v": "एतस्मिन्नन्तरे राजन्देवो हयशिरोधरः । जग्राह वेदानखिलान्रसातलगतान्हरिः । प्रादाच्च ब्रह्मणे भूयस्ततः स्वां प्रकृतिं गतः ।।"},
{"c": "12.335", "n": "54", "i": 62495, "v": "स्थापयित्वा हयशिर उदक्पूर्वे महोदधौ । वेदानामालयश्चापि बभूवाश्वशिरास्ततः ।।"},
{"c": "12.335", "n": "55", "i": 62496, "v": "अथ किंचिदपश्यन्तौ दानवौ मधुकैटभौ । पुनराजग्मतुस्तत्र वेगितौ पश्यतां च तौ । यत्र वेदा विनिक्षिप्तास्तत्स्थानं शून्यमेव च ।।"},
{"c": "12.335", "n": "56", "i": 62497, "v": "तत उत्तममास्थाय वेगं बलवतां वरौ । पुनरुत्तस्थतुः शीघ्रं रसानामालयात्तदा । ददृशाते च पुरुषं तमेवादिकरं प्रभुम् ।।"},
{"c": "12.335", "n": "57", "i": 62498, "v": "श्वेतं चन्द्रविशुद्धाभमनिरुद्धतनौ स्थितम् । भूयोऽप्यमितविक्रान्तं निद्रायोगमुपागतम् ।।"},
{"c": "12.335", "n": "58", "i": 62499, "v": "आत्मप्रमाणरचिते अपामुपरि कल्पिते । शयने नागभोगाढ्ये ज्वालामालासमावृते ।।"},
{"c": "12.335", "n": "59", "i": 62500, "v": "निष्कल्मषेण सत्त्वेन संपन्नं रुचिरप्रभम् । तं दृष्ट्वा दानवेन्द्रौ तौ महाहासममुञ्चताम् ।।"},
{"c": "12.335", "n": "60", "i": 62501, "v": "ऊचतुश्च समाविष्टौ रजसा तमसा च तौ । अयं स पुरुषः श्वेतः शेते निद्रामुपागतः ।।"},
{"c": "12.335", "n": "61", "i": 62502, "v": "अनेन नूनं वेदानां कृतमाहरणं रसात् । कस्यैष को नु खल्वेष किं च स्वपिति भोगवान् ।।"},
{"c": "12.335", "n": "62", "i": 62503, "v": "इत्युच्चारितवाक्यौ तौ बोधयामासतुर्हरिम् । युद्धार्थिनौ तु विज्ञाय विबुद्धः पुरुषोत्तमः ।।"},
{"c": "12.335", "n": "63", "i": 62504, "v": "निरीक्ष्य चासुरेन्द्रौ तौ ततो युद्धे मनो दधे । अथ युद्धं समभवत्तयोर्नारायणस्य च ।।"},
{"c": "12.335", "n": "64", "i": 62505, "v": "रजस्तमोविष्टतनू तावुभौ मधुकैटभौ । ब्रह्मणोपचितिं कुर्वञ्जघान मधुसूदनः ।।"},
{"c": "12.335", "n": "65", "i": 62506, "v": "ततस्तयोर्वधेनाशु वेदापहरणेन च । शोकापनयनं चक्रे ब्रह्मणः पुरुषोत्तमः ।।"},
{"c": "12.335", "n": "66", "i": 62507, "v": "ततः परिवृतो ब्रह्मा हतारिर्वेदसत्कृतः । निर्ममे स तदा लोकान्कृत्स्नान्स्थावरजङ्गमान् ।।"},
{"c": "12.335", "n": "67", "i": 62508, "v": "दत्त्वा पितामहायाग्र्यां बुद्धिं लोकविसर्गिकीम् । तत्रैवान्तर्दधे देवो यत एवागतो हरिः ।।"},
{"c": "12.335", "n": "68", "i": 62509, "v": "तौ दानवौ हरिर्हत्वा कृत्वा हयशिरस्तनुम् । पुनः प्रवृत्तिधर्मार्थं तामेव विदधे तनुम् ।।"},
{"c": "12.335", "n": "69", "i": 62510, "v": "एवमेष महाभागो बभूवाश्वशिरा हरिः । पौराणमेतदाख्यातं रूपं वरदमैश्वरम् ।।"},
{"c": "12.335", "n": "70", "i": 62511, "v": "यो ह्येतद्ब्राह्मणो नित्यं शृणुयाद्धारयेत वा । न तस्याध्ययनं नाशमुपगच्छेत्कदाचन ।।"},
{"c": "12.335", "n": "71", "i": 62512, "v": "आराध्य तपसोग्रेण देवं हयशिरोधरम् । पाञ्चालेन क्रमः प्राप्तो रामेण पथि देशिते ।।"},
{"c": "12.335", "n": "72", "i": 62513, "v": "एतद्धयशिरो राजन्नाख्यानं तव कीर्तितम् । पुराणं वेदसमितं यन्मां त्वं परिपृच्छसि ।।"},
{"c": "12.335", "n": "73", "i": 62514, "v": "यां यामिच्छेत्तनुं देवः कर्तुं कार्यविधौ क्वचित् । तां तां कुर्याद्विकुर्वाणः स्वयमात्मानमात्मना ।।"},
{"c": "12.335", "n": "74", "i": 62515, "v": "एष वेदनिधिः श्रीमानेष वै तपसो निधिः । एष योगश्च सांख्यं च ब्रह्म चाग्र्यं हरिर्विभुः ।।"},
{"c": "12.335", "n": "75", "i": 62516, "v": "नारायणपरा वेदा यज्ञा नारायणात्मकाः । तपो नारायणपरं नारायणपरा गतिः ।।"},
{"c": "12.335", "n": "76", "i": 62517, "v": "नारायणपरं सत्यमृतं नारायणात्मकम् । नारायणपरो धर्मः पुनरावृत्तिदुर्लभः ।।"},
{"c": "12.335", "n": "77", "i": 62518, "v": "प्रवृत्तिलक्षणश्चैव धर्मो नारायणात्मकः । नारायणात्मको गन्धो भूमौ श्रेष्ठतमः स्मृतः ।।"},
{"c": "12.335", "n": "78", "i": 62519, "v": "अपां चैव गुणो राजन्रसो नारायणात्मकः । ज्योतिषां च गुणो रूपं स्मृतं नारायणात्मकम् ।।"},
{"c": "12.335", "n": "79", "i": 62520, "v": "नारायणात्मकश्चापि स्पर्शो वायुगुणः स्मृतः । नारायणात्मकश्चापि शब्द आकाशसंभवः ।।"},
{"c": "12.335", "n": "80", "i": 62521, "v": "मनश्चापि ततो भूतमव्यक्तगुणलक्षणम् । नारायणपरः कालो ज्योतिषामयनं च यत् ।।"},
{"c": "12.335", "n": "81", "i": 62522, "v": "नारायणपरा कीर्तिः श्रीश्च लक्ष्मीश्च देवताः । नारायणपरं सांख्यं योगो नारायणात्मकः ।।"},
{"c": "12.335", "n": "82", "i": 62523, "v": "कारणं पुरुषो येषां प्रधानं चापि कारणम् । स्वभावश्चैव कर्माणि दैवं येषां च कारणम् ।।"},
{"c": "12.335", "n": "83", "i": 62524, "v": "पञ्चकारणसंख्यातो निष्ठा सर्वत्र वै हरिः । तत्त्वं जिज्ञासमानानां हेतुभिः सर्वतोमुखैः ।।"},
{"c": "12.335", "n": "84", "i": 62525, "v": "तत्त्वमेको महायोगी हरिर्नारायणः प्रभुः । सब्रह्मकानां लोकानामृषीणां च महात्मनाम् ।।"},
{"c": "12.335", "n": "85", "i": 62526, "v": "सांख्यानां योगिनां चापि यतीनामात्मवेदिनाम् । मनीषितं विजानाति केशवो न तु तस्य ते ।।"},
{"c": "12.335", "n": "86", "i": 62527, "v": "ये केचित्सर्वलोकेषु दैवं पित्र्यं च कुर्वते । दानानि च प्रयच्छन्ति तप्यन्ति च तपो महत् ।।"},
{"c": "12.335", "n": "87", "i": 62528, "v": "सर्वेषामाश्रयो विष्णुरैश्वरं विधिमास्थितः । सर्वभूतकृतावासो वासुदेवेति चोच्यते ।।"},
{"c": "12.335", "n": "88", "i": 62529, "v": "अयं हि नित्यः परमो महर्षि;र्महाविभूतिर्गुणवान्निर्गुणाख्यः । गुणैश्च संयोगमुपैति शीघ्रं; कालो यथर्तावृतुसंप्रयुक्तः ।।"},
{"c": "12.335", "n": "89", "i": 62530, "v": "नैवास्य विन्दन्ति गतिं महात्मनो; न चागतिं कश्चिदिहानुपश्यति । ज्ञानात्मकाः संयमिनो महर्षयः; पश्यन्ति नित्यं पुरुषं गुणाधिकम् ।।"},
{"c": "12.336", "t": "जनमेजय उवाच ।"},
{"c": "12.336", "n": "1", "i": 62531, "v": "अहो ह्येकान्तिनः सर्वान्प्रीणाति भगवान्हरिः । विधिप्रयुक्तां पूजां च गृह्णाति भगवान्स्वयम् ।।"},
{"c": "12.336", "n": "2", "i": 62532, "v": "ये तु दग्धेन्धना लोके पुण्यपापविवर्जिताः । तेषां त्वयाभिनिर्दिष्टा पारंपर्यागता गतिः ।।"},
{"c": "12.336", "n": "3", "i": 62533, "v": "चतुर्थ्यां चैव ते गत्यां गच्छन्ति पुरुषोत्तमम् । एकान्तिनस्तु पुरुषा गच्छन्ति परमं पदम् ।।"},
{"c": "12.336", "n": "4", "i": 62534, "v": "नूनमेकान्तधर्मोऽयं श्रेष्ठो नारायणप्रियः । अगत्वा गतयस्तिस्रो यद्गच्छन्त्यव्ययं हरिम् ।।"},
{"c": "12.336", "n": "5", "i": 62535, "v": "सहोपनिषदान्वेदान्ये विप्राः सम्यगास्थिताः । पठन्ति विधिमास्थाय ये चापि यतिधर्मिणः ।।"},
{"c": "12.336", "n": "6", "i": 62536, "v": "तेभ्यो विशिष्टां जानामि गतिमेकान्तिनां नृणाम् । केनैष धर्मः कथितो देवेन ऋषिणापि वा ।।"},
{"c": "12.336", "n": "7", "i": 62537, "v": "एकान्तिनां च का चर्या कदा चोत्पादिता विभो । एतन्मे संशयं छिन्धि परं कौतूहलं हि मे ।।"},
{"c": "12.336", "t": "वैशंपायन उवाच ।"},
{"c": "12.336", "n": "8", "i": 62538, "v": "समुपोढेष्वनीकेषु कुरुपाण्डवयोर्मृधे । अर्जुने विमनस्के च गीता भगवता स्वयम् ।।"},
{"c": "12.336", "n": "9", "i": 62539, "v": "आगतिश्च गतिश्चैव पूर्वं ते कथिता मया । गहनो ह्येष धर्मो वै दुर्विज्ञेयोऽकृतात्मभिः ।।"},
{"c": "12.336", "n": "10", "i": 62540, "v": "संमितः सामवेदेन पुरैवादियुगे कृतः । धार्यते स्वयमीशेन राजन्नारायणेन ह ।।"},
{"c": "12.336", "n": "11", "i": 62541, "v": "एतमर्थं महाराज पृष्टः पार्थेन नारदः । ऋषिमध्ये महाभागः शृण्वतोः कृष्णभीष्मयोः ।।"},
{"c": "12.336", "n": "12", "i": 62542, "v": "गुरुणा च ममाप्येष कथितो नृपसत्तम । यथा तु कथितस्तत्र नारदेन तथा शृणु ।।"},
{"c": "12.336", "n": "13", "i": 62543, "v": "यदासीन्मानसं जन्म नारायणमुखोद्गतम् । ब्रह्मणः पृथिवीपाल तदा नारायणः स्वयम् । तेन धर्मेण कृतवान्दैवं पित्र्यं च भारत ।।"},
{"c": "12.336", "n": "14", "i": 62544, "v": "फेनपा ऋषयश्चैव तं धर्मं प्रतिपेदिरे । वैखानसाः फेनपेभ्यो धर्ममेतं प्रपेदिरे । वैखानसेभ्यः सोमस्तु ततः सोऽन्तर्दधे पुनः ।।"},
{"c": "12.336", "n": "15", "i": 62545, "v": "यदासीच्चाक्षुषं जन्म द्वितीयं ब्रह्मणो नृप । तदा पितामहात्सोमादेतं धर्ममजानत । नारायणात्मकं राजन्रुद्राय प्रददौ च सः ।।"},
{"c": "12.336", "n": "16", "i": 62546, "v": "ततो योगस्थितो रुद्रः पुरा कृतयुगे नृप । वालखिल्यानृषीन्सर्वान्धर्ममेतमपाठयत् । अन्तर्दधे ततो भूयस्तस्य देवस्य मायया ।।"},
{"c": "12.336", "n": "17", "i": 62547, "v": "तृतीयं ब्रह्मणो जन्म यदासीद्वाचिकं महत् । तत्रैष धर्मः संभूतः स्वयं नारायणान्नृप ।।"},
{"c": "12.336", "n": "18", "i": 62548, "v": "सुपर्णो नाम तमृषिः प्राप्तवान्पुरुषोत्तमात् । तपसा वै सुतप्तेन दमेन नियमेन च ।।"},
{"c": "12.336", "n": "19", "i": 62549, "v": "त्रिः परिक्रान्तवानेतत्सुपर्णो धर्ममुत्तमम् । यस्मात्तस्माद्व्रतं ह्येतत्त्रिसौपर्णमिहोच्यते ।।"},
{"c": "12.336", "n": "20", "i": 62550, "v": "ऋग्वेदपाठपठितं व्रतमेतद्धि दुश्चरम् । सुपर्णाच्चाप्यधिगतो धर्म एष सनातनः ।।"},
{"c": "12.336", "n": "21", "i": 62551, "v": "वायुना द्विपदां श्रेष्ठ प्रथितो जगदायुषा । वायोः सकाशात्प्राप्तश्च ऋषिभिर्विघसाशिभिः ।।"},
{"c": "12.336", "n": "22", "i": 62552, "v": "तेभ्यो महोदधिश्चैनं प्राप्तवान्धर्ममुत्तमम् । ततः सोऽन्तर्दधे भूयो नारायणसमाहितः ।।"},
{"c": "12.336", "n": "23", "i": 62553, "v": "यदा भूयः श्रवणजा सृष्टिरासीन्महात्मनः । ब्रह्मणः पुरुषव्याघ्र तत्र कीर्तयतः शृणु ।।"},
{"c": "12.336", "n": "24", "i": 62554, "v": "जगत्स्रष्टुमना देवो हरिर्नारायणः स्वयम् । चिन्तयामास पुरुषं जगत्सर्गकरं प्रभुः ।।"},
{"c": "12.336", "n": "25", "i": 62555, "v": "अथ चिन्तयतस्तस्य कर्णाभ्यां पुरुषः सृतः । प्रजासर्गकरो ब्रह्मा तमुवाच जगत्पतिः ।।"},
{"c": "12.336", "n": "26", "i": 62556, "v": "सृज प्रजाः पुत्र सर्वा मुखतः पादतस्तथा । श्रेयस्तव विधास्यामि बलं तेजश्च सुव्रत ।।"},
{"c": "12.336", "n": "27", "i": 62557, "v": "धर्मं च मत्तो गृह्णीष्व सात्वतं नाम नामतः । तेन सर्वं कृतयुगं स्थापयस्व यथाविधि ।।"},
{"c": "12.336", "n": "28", "i": 62558, "v": "ततो ब्रह्मा नमश्चक्रे देवाय हरिमेधसे । धर्मं चाग्र्यं स जग्राह सरहस्यं ससंग्रहम् । आरण्यकेन सहितं नारायणमुखोद्गतम् ।।"},
{"c": "12.336", "n": "29", "i": 62559, "v": "उपदिश्य ततो धर्मं ब्रह्मणेऽमिततेजसे । तं कार्तयुगधर्माणं निराशीःकर्मसंज्ञितम् । जगाम तमसः पारं यत्राव्यक्तं व्यवस्थितम् ।।"},
{"c": "12.336", "n": "30", "i": 62560, "v": "ततोऽथ वरदो देवो ब्रह्मलोकपितामहः । असृजत्स तदा लोकान्कृत्स्नान्स्थावरजङ्गमान् ।।"},
{"c": "12.336", "n": "31", "i": 62561, "v": "ततः प्रावर्तत तदा आदौ कृतयुगं शुभम् । ततो हि सात्वतो धर्मो व्याप्य लोकानवस्थितः ।।"},
{"c": "12.336", "n": "32", "i": 62562, "v": "तेनैवाद्येन धर्मेण ब्रह्मा लोकविसर्गकृत् । पूजयामास देवेशं हरिं नारायणं प्रभुम् ।।"},
{"c": "12.336", "n": "33", "i": 62563, "v": "धर्मप्रतिष्ठाहेतोश्च मनुं स्वारोचिषं ततः । अध्यापयामास तदा लोकानां हितकाम्यया ।।"},
{"c": "12.336", "n": "34", "i": 62564, "v": "ततः स्वारोचिषः पुत्रं स्वयं शङ्खपदं नृप । अध्यापयत्पुराव्यग्रः सर्वलोकपतिर्विभुः ।।"},
{"c": "12.336", "n": "35", "i": 62565, "v": "ततः शङ्खपदश्चापि पुत्रमात्मजमौरसम् । दिशापालं सुधर्माणमध्यापयत भारत । ततः सोऽन्तर्दधे भूयः प्राप्ते त्रेतायुगे पुनः ।।"},
{"c": "12.336", "n": "36", "i": 62566, "v": "नासिक्यजन्मनि पुरा ब्रह्मणः पार्थिवोत्तम । धर्ममेतं स्वयं देवो हरिर्नारायणः प्रभुः । उज्जगारारविन्दाक्षो ब्रह्मणः पश्यतस्तदा ।।"},
{"c": "12.336", "n": "37", "i": 62567, "v": "सनत्कुमारो भगवांस्ततः प्राधीतवान्नृप । सनत्कुमारादपि च वीरणो वै प्रजापतिः । कृतादौ कुरुशार्दूल धर्ममेतमधीतवान् ।।"},
{"c": "12.336", "n": "38", "i": 62568, "v": "वीरणश्चाप्यधीत्यैनं रौच्याय मनवे ददौ । रौच्यः पुत्राय शुद्धाय सुव्रताय सुमेधसे ।।"},
{"c": "12.336", "n": "39", "i": 62569, "v": "कुक्षिनाम्नेऽथ प्रददौ दिशां पालाय धर्मिणे । ततः सोऽन्तर्दधे भूयो नारायणमुखोद्गतः ।।"},
{"c": "12.336", "n": "40", "i": 62570, "v": "अण्डजे जन्मनि पुनर्ब्रह्मणे हरियोनये । एष धर्मः समुद्भूतो नारायणमुखात्पुनः ।।"},
{"c": "12.336", "n": "41", "i": 62571, "v": "गृहीतो ब्रह्मणा राजन्प्रयुक्तश्च यथाविधि । अध्यापिताश्च मुनयो नाम्ना बर्हिषदो नृप ।।"},
{"c": "12.336", "n": "42", "i": 62572, "v": "बर्हिषद्भ्यश्च संक्रान्तः सामवेदान्तगं द्विजम् । ज्येष्ठं नाम्नाभिविख्यातं ज्येष्ठसामव्रतो हरिः ।।"},
{"c": "12.336", "n": "43", "i": 62573, "v": "ज्येष्ठाच्चाप्यनुसंक्रान्तो राजानमविकम्पनम् । अन्तर्दधे ततो राजन्नेष धर्मः प्रभोर्हरेः ।।"},
{"c": "12.336", "n": "44", "i": 62574, "v": "यदिदं सप्तमं जन्म पद्मजं ब्रह्मणो नृप । तत्रैष धर्मः कथितः स्वयं नारायणेन हि ।।"},
{"c": "12.336", "n": "45", "i": 62575, "v": "पितामहाय शुद्धाय युगादौ लोकधारिणे । पितामहश्च दक्षाय धर्ममेतं पुरा ददौ ।।"},
{"c": "12.336", "n": "46", "i": 62576, "v": "ततो ज्येष्ठे तु दौहित्रे प्रादाद्दक्षो नृपोत्तम । आदित्ये सवितुर्ज्येष्ठे विवस्वाञ्जगृहे ततः ।।"},
{"c": "12.336", "n": "47", "i": 62577, "v": "त्रेतायुगादौ च पुनर्विवस्वान्मनवे ददौ । मनुश्च लोकभूत्यर्थं सुतायेक्ष्वाकवे ददौ ।।"},
{"c": "12.336", "n": "48", "i": 62578, "v": "इक्ष्वाकुणा च कथितो व्याप्य लोकानवस्थितः । गमिष्यति क्षयान्ते च पुनर्नारायणं नृप ।।"},
{"c": "12.336", "n": "49", "i": 62579, "v": "व्रतिनां चापि यो धर्मः स ते पूर्वं नृपोत्तम । कथितो हरिगीतासु समासविधिकल्पितः ।।"},
{"c": "12.336", "n": "50", "i": 62580, "v": "नारदेन तु संप्राप्तः सरहस्यः ससंग्रहः । एष धर्मो जगन्नाथात्साक्षान्नारायणान्नृप ।।"},
{"c": "12.336", "n": "51", "i": 62581, "v": "एवमेष महान्धर्म आद्यो राजन्सनातनः । दुर्विज्ञेयो दुष्करश्च सात्वतैर्धार्यते सदा ।।"},
{"c": "12.336", "n": "52", "i": 62582, "v": "धर्मज्ञानेन चैतेन सुप्रयुक्तेन कर्मणा । अहिंसाधर्मयुक्तेन प्रीयते हरिरीश्वरः ।।"},
{"c": "12.336", "n": "53", "i": 62583, "v": "एकव्यूहविभागो वा क्वचिद्द्विव्यूहसंज्ञितः । त्रिव्यूहश्चापि संख्यातश्चतुर्व्यूहश्च दृश्यते ।।"},
{"c": "12.336", "n": "54", "i": 62584, "v": "हरिरेव हि क्षेत्रज्ञो निर्ममो निष्कलस्तथा । जीवश्च सर्वभूतेषु पञ्चभूतगुणातिगः ।।"},
{"c": "12.336", "n": "55", "i": 62585, "v": "मनश्च प्रथितं राजन्पञ्चेन्द्रियसमीरणम् । एष लोकनिधिर्धीमानेष लोकविसर्गकृत् ।।"},
{"c": "12.336", "n": "56", "i": 62586, "v": "अकर्ता चैव कर्ता च कार्यं कारणमेव च । यथेच्छति तथा राजन्क्रीडते पुरुषोऽव्ययः ।।"},
{"c": "12.336", "n": "57", "i": 62587, "v": "एष एकान्तिधर्मस्ते कीर्तितो नृपसत्तम । मया गुरुप्रसादेन दुर्विज्ञेयोऽकृतात्मभिः । एकान्तिनो हि पुरुषा दुर्लभा बहवो नृप ।।"},
{"c": "12.336", "n": "58", "i": 62588, "v": "यद्येकान्तिभिराकीर्णं जगत्स्यात्कुरुनन्दन । अहिंसकैरात्मविद्भिः सर्वभूतहिते रतैः । भवेत्कृतयुगप्राप्तिराशीःकर्मविवर्जितैः ।।"},
{"c": "12.336", "n": "59", "i": 62589, "v": "एवं स भगवान्व्यासो गुरुर्मम विशां पते । कथयामास धर्मज्ञो धर्मराज्ञे द्विजोत्तमः ।।"},
{"c": "12.336", "n": "60", "i": 62590, "v": "ऋषीणां संनिधौ राजञ्शृण्वतोः कृष्णभीष्मयोः । तस्याप्यकथयत्पूर्वं नारदः सुमहातपाः ।।"},
{"c": "12.336", "n": "61", "i": 62591, "v": "देवं परमकं ब्रह्म श्वेतं चन्द्राभमच्युतम् । यत्र चैकान्तिनो यान्ति नारायणपरायणाः ।।"},
{"c": "12.336", "t": "जनमेजय उवाच ।"},
{"c": "12.336", "n": "62", "i": 62592, "v": "एवं बहुविधं धर्मं प्रतिबुद्धैर्निषेवितम् । न कुर्वन्ति कथं विप्रा अन्ये नानाव्रते स्थिताः ।।"},
{"c": "12.336", "t": "वैशंपायन उवाच ।"},
{"c": "12.336", "n": "63", "i": 62593, "v": "तिस्रः प्रकृतयो राजन्देहबन्धेषु निर्मिताः । सात्त्विकी राजसी चैव तामसी चेति भारत ।।"},
{"c": "12.336", "n": "64", "i": 62594, "v": "देहबन्धेषु पुरुषः श्रेष्ठः कुरुकुलोद्वह । सात्त्विकः पुरुषव्याघ्र भवेन्मोक्षार्थनिश्चितः ।।"},
{"c": "12.336", "n": "65", "i": 62595, "v": "अत्रापि स विजानाति पुरुषं ब्रह्मवर्तिनम् । नारायणपरो मोक्षस्ततो वै सात्त्विकः स्मृतः ।।"},
{"c": "12.336", "n": "66", "i": 62596, "v": "मनीषितं च प्राप्नोति चिन्तयन्पुरुषोत्तमम् । एकान्तभक्तिः सततं नारायणपरायणः ।।"},
{"c": "12.336", "n": "67", "i": 62597, "v": "मनीषिणो हि ये केचिद्यतयो मोक्षकाङ्क्षिणः । तेषां वै छिन्नतृष्णानां योगक्षेमवहो हरिः ।।"},
{"c": "12.336", "n": "68", "i": 62598, "v": "जायमानं हि पुरुषं यं पश्येन्मधुसूदनः । सात्त्विकस्तु स विज्ञेयो भवेन्मोक्षे च निश्चितः ।।"},
{"c": "12.336", "n": "69", "i": 62599, "v": "सांख्ययोगेन तुल्यो हि धर्म एकान्तसेवितः । नारायणात्मके मोक्षे ततो यान्ति परां गतिम् ।।"},
{"c": "12.336", "n": "70", "i": 62600, "v": "नारायणेन दृष्टश्च प्रतिबुद्धो भवेत्पुमान् । एवमात्मेच्छया राजन्प्रतिबुद्धो न जायते ।।"},
{"c": "12.336", "n": "71", "i": 62601, "v": "राजसी तामसी चैव व्यामिश्रे प्रकृती स्मृते । तदात्मकं हि पुरुषं जायमानं विशां पते । प्रवृत्तिलक्षणैर्युक्तं नावेक्षति हरिः स्वयम् ।।"},
{"c": "12.336", "n": "72", "i": 62602, "v": "पश्यत्येनं जायमानं ब्रह्मा लोकपितामहः । रजसा तमसा चैव मानुषं समभिप्लुतम् ।।"},
{"c": "12.336", "n": "73", "i": 62603, "v": "कामं देवाश्च ऋषयः सत्त्वस्था नृपसत्तम । हीनाः सत्त्वेन सूक्ष्मेण ततो वैकारिकाः स्मृताः ।।"},
{"c": "12.336", "t": "जनमेजय उवाच ।"},
{"c": "12.336", "n": "74", "i": 62604, "v": "कथं वैकारिको गच्छेत्पुरुषः पुरुषोत्तमम् ।।"},
{"c": "12.336", "t": "वैशंपायन उवाच ।"},
{"c": "12.336", "n": "75", "i": 62605, "v": "सुसूक्ष्मसत्त्वसंयुक्तं संयुक्तं त्रिभिरक्षरैः । पुरुषः पुरुषं गच्छेन्निष्क्रियः पञ्चविंशकम् ।।"},
{"c": "12.336", "n": "76", "i": 62606, "v": "एवमेकं सांख्ययोगं वेदारण्यकमेव च । परस्पराङ्गान्येतानि पञ्चरात्रं च कथ्यते । एष एकान्तिनां धर्मो नारायणपरात्मकः ।।"},
{"c": "12.336", "n": "77", "i": 62607, "v": "यथा समुद्रात्प्रसृता जलौघा;स्तमेव राजन्पुनराविशन्ति । इमे तथा ज्ञानमहाजलौघा; नारायणं वै पुनराविशन्ति ।।"},
{"c": "12.336", "n": "78", "i": 62608, "v": "एष ते कथितो धर्मः सात्वतो यदुबान्धव । कुरुष्वैनं यथान्यायं यदि शक्नोषि भारत ।।"},
{"c": "12.336", "n": "79", "i": 62609, "v": "एवं हि सुमहाभागो नारदो गुरवे मम । श्वेतानां यतिनामाह एकान्तगतिमव्ययाम् ।।"},
{"c": "12.336", "n": "80", "i": 62610, "v": "व्यासश्चाकथयत्प्रीत्या धर्मपुत्राय धीमते । स एवायं मया तुभ्यमाख्यातः प्रसृतो गुरोः ।।"},
{"c": "12.336", "n": "81", "i": 62611, "v": "इत्थं हि दुश्चरो धर्म एष पार्थिवसत्तम । यथैव त्वं तथैवान्ये न भजन्ति विमोहिताः ।।"},
{"c": "12.336", "n": "82", "i": 62612, "v": "कृष्ण एव हि लोकानां भावनो मोहनस्तथा । संहारकारकश्चैव कारणं च विशां पते ।।"},
{"c": "12.337", "t": "जनमेजय उवाच ।"},
{"c": "12.337", "n": "1", "i": 62613, "v": "सांख्यं योगं पञ्चरात्रं वेदारण्यकमेव च । ज्ञानान्येतानि ब्रह्मर्षे लोकेषु प्रचरन्ति ह ।।"},
{"c": "12.337", "n": "2", "i": 62614, "v": "किमेतान्येकनिष्ठानि पृथङ्निष्ठानि वा मुने । प्रब्रूहि वै मया पृष्टः प्रवृत्तिं च यथाक्रमम् ।।"},
{"c": "12.337", "t": "वैशंपायन उवाच ।"},
{"c": "12.337", "n": "3", "i": 62615, "v": "जज्ञे बहुज्ञं परमत्युदारं; यं द्वीपमध्ये सुतमात्मवन्तम् । पराशराद्गन्धवती महर्षिं; तस्मै नमोऽज्ञानतमोनुदाय ।।"},
{"c": "12.337", "n": "4", "i": 62616, "v": "पितामहाद्यं प्रवदन्ति षष्ठं; महर्षिमार्षेयविभूतियुक्तम् । नारायणस्यांशजमेकपुत्रं; द्वैपायनं वेदमहानिधानम् ।।"},
{"c": "12.337", "n": "5", "i": 62617, "v": "तमादिकालेषु महाविभूति;र्नारायणो ब्रह्ममहानिधानम् । ससर्ज पुत्रार्थमुदारतेजा; व्यासं महात्मानमजः पुराणः ।।"},
{"c": "12.337", "t": "जनमेजय उवाच ।"},
{"c": "12.337", "n": "6", "i": 62618, "v": "त्वयैव कथितः पूर्वं संभवो द्विजसत्तम । वसिष्ठस्य सुतः शक्तिः शक्तेः पुत्रः पराशरः ।।"},
{"c": "12.337", "n": "7", "i": 62619, "v": "पराशरस्य दायादः कृष्णद्वैपायनो मुनिः । भूयो नारायणसुतं त्वमेवैनं प्रभाषसे ।।"},
{"c": "12.337", "n": "8", "i": 62620, "v": "किमतः पूर्वजं जन्म व्यासस्यामिततेजसः । कथयस्वोत्तममते जन्म नारायणोद्भवम् ।।"},
{"c": "12.337", "t": "वैशंपायन उवाच ।"},
{"c": "12.337", "n": "9", "i": 62621, "v": "वेदार्थान्वेत्तुकामस्य धर्मिष्ठस्य तपोनिधेः । गुरोर्मे ज्ञाननिष्ठस्य हिमवत्पाद आसतः ।।"},
{"c": "12.337", "n": "10", "i": 62622, "v": "कृत्वा भारतमाख्यानं तपःश्रान्तस्य धीमतः । शुश्रूषां तत्परा राजन्कृतवन्तो वयं तदा ।।"},
{"c": "12.337", "n": "11", "i": 62623, "v": "सुमन्तुर्जैमिनिश्चैव पैलश्च सुदृढव्रतः । अहं चतुर्थः शिष्यो वै शुको व्यासात्मजस्तथा ।।"},
{"c": "12.337", "n": "12", "i": 62624, "v": "एभिः परिवृतो व्यासः शिष्यैः पञ्चभिरुत्तमैः । शुशुभे हिमवत्पादे भूतैर्भूतपतिर्यथा ।।"},
{"c": "12.337", "n": "13", "i": 62625, "v": "वेदानावर्तयन्साङ्गान्भारतार्थांश्च सर्वशः । तमेकमनसं दान्तं युक्ता वयमुपास्महे ।।"},
{"c": "12.337", "n": "14", "i": 62626, "v": "कथान्तरेऽथ कस्मिंश्चित्पृष्टोऽस्माभिर्द्विजोत्तमः । वेदार्थान्भारतार्थांश्च जन्म नारायणात्तथा ।।"},
{"c": "12.337", "n": "15", "i": 62627, "v": "स पूर्वमुक्त्वा वेदार्थान्भारतार्थांश्च तत्त्ववित् । नारायणादिदं जन्म व्याहर्तुमुपचक्रमे ।।"},
{"c": "12.337", "n": "16", "i": 62628, "v": "शृणुध्वमाख्यानवरमेतदार्षेयमुत्तमम् । आदिकालोद्भवं विप्रास्तपसाधिगतं मया ।।"},
{"c": "12.337", "n": "17", "i": 62629, "v": "प्राप्ते प्रजाविसर्गे वै सप्तमे पद्मसंभवे । नारायणो महायोगी शुभाशुभविवर्जितः ।।"},
{"c": "12.337", "n": "18", "i": 62630, "v": "ससृजे नाभितः पुत्रं ब्रह्माणममितप्रभम् । ततः स प्रादुरभवदथैनं वाक्यमब्रवीत् ।।"},
{"c": "12.337", "n": "19", "i": 62631, "v": "मम त्वं नाभितो जातः प्रजासर्गकरः प्रभुः । सृज प्रजास्त्वं विविधा ब्रह्मन्सजडपण्डिताः ।।"},
{"c": "12.337", "n": "20", "i": 62632, "v": "स एवमुक्तो विमुखश्चिन्ताव्याकुलमानसः । प्रणम्य वरदं देवमुवाच हरिमीश्वरम् ।।"},
{"c": "12.337", "n": "21", "i": 62633, "v": "का शक्तिर्मम देवेश प्रजाः स्रष्टुं नमोऽस्तु ते । अप्रज्ञावानहं देव विधत्स्व यदनन्तरम् ।।"},
{"c": "12.337", "n": "22", "i": 62634, "v": "स एवमुक्तो भगवान्भूत्वाथान्तर्हितस्ततः । चिन्तयामास देवेशो बुद्धिं बुद्धिमतां वरः ।।"},
{"c": "12.337", "n": "23", "i": 62635, "v": "स्वरूपिणी ततो बुद्धिरुपतस्थे हरिं प्रभुम् । योगेन चैनां निर्योगः स्वयं नियुयुजे तदा ।।"},
{"c": "12.337", "n": "24", "i": 62636, "v": "स तामैश्वर्ययोगस्थां बुद्धिं शक्तिमतीं सतीम् । उवाच वचनं देवो बुद्धिं वै प्रभुरव्ययः ।।"},
{"c": "12.337", "n": "25", "i": 62637, "v": "ब्रह्माणं प्रविशस्वेति लोकसृष्ट्यर्थसिद्धये । ततस्तमीश्वरादिष्टा बुद्धिः क्षिप्रं विवेश सा ।।"},
{"c": "12.337", "n": "26", "i": 62638, "v": "अथैनं बुद्धिसंयुक्तं पुनः स ददृशे हरिः । भूयश्चैनं वचः प्राह सृजेमा विविधाः प्रजाः ।।"},
{"c": "12.337", "n": "27", "i": 62639, "v": "एवमुक्त्वा स भगवांस्तत्रैवान्तरधीयत । प्राप चैव मुहूर्तेन स्वस्थानं देवसंज्ञितम् ।।"},
{"c": "12.337", "n": "28", "i": 62640, "v": "तां चैव प्रकृतिं प्राप्य एकीभावगतोऽभवत् । अथास्य बुद्धिरभवत्पुनरन्या तदा किल ।।"},
{"c": "12.337", "n": "29", "i": 62641, "v": "सृष्टा इमाः प्रजाः सर्वा ब्रह्मणा परमेष्ठिना । दैत्यदानवगन्धर्वरक्षोगणसमाकुलाः । जाता हीयं वसुमती भाराक्रान्ता तपस्विनी ।।"},
{"c": "12.337", "n": "30", "i": 62642, "v": "बहवो बलिनः पृथ्व्यां दैत्यदानवराक्षसाः । भविष्यन्ति तपोयुक्ता वरान्प्राप्स्यन्ति चोत्तमान् ।।"},
{"c": "12.337", "n": "31", "i": 62643, "v": "अवश्यमेव तैः सर्वैर्वरदानेन दर्पितैः । बाधितव्याः सुरगणा ऋषयश्च तपोधनाः । तत्र न्याय्यमिदं कर्तुं भारावतरणं मया ।।"},
{"c": "12.337", "n": "32", "i": 62644, "v": "अथ नानासमुद्भूतैर्वसुधायां यथाक्रमम् । निग्रहेण च पापानां साधूनां प्रग्रहेण च ।।"},
{"c": "12.337", "n": "33", "i": 62645, "v": "इमां तपस्विनीं सत्यां धारयिष्यामि मेदिनीम् । मया ह्येषा हि ध्रियते पातालस्थेन भोगिना ।।"},
{"c": "12.337", "n": "34", "i": 62646, "v": "मया धृता धारयति जगद्धि सचराचरम् । तस्मात्पृथ्व्याः परित्राणं करिष्ये संभवं गतः ।।"},
{"c": "12.337", "n": "35", "i": 62647, "v": "एवं स चिन्तयित्वा तु भगवान्मधुसूदनः । रूपाण्यनेकान्यसृजत्प्रादुर्भावभवाय सः ।।"},
{"c": "12.337", "n": "36", "i": 62648, "v": "वाराहं नारसिंहं च वामनं मानुषं तथा । एभिर्मया निहन्तव्या दुर्विनीताः सुरारयः ।।"},
{"c": "12.337", "n": "37", "i": 62649, "v": "अथ भूयो जगत्स्रष्टा भोःशब्देनानुनादयन् । सरस्वतीमुच्चचार तत्र सारस्वतोऽभवत् ।।"},
{"c": "12.337", "n": "38", "i": 62650, "v": "अपान्तरतमा नाम सुतो वाक्संभवो विभोः । भूतभव्यभविष्यज्ञः सत्यवादी दृढव्रतः ।।"},
{"c": "12.337", "n": "39", "i": 62651, "v": "तमुवाच नतं मूर्ध्ना देवानामादिरव्ययः । वेदाख्याने श्रुतिः कार्या त्वया मतिमतां वर । तस्मात्कुरु यथाज्ञप्तं मयैतद्वचनं मुने ।।"},
{"c": "12.337", "n": "40", "i": 62652, "v": "तेन भिन्नास्तदा वेदा मनोः स्वायंभुवेऽन्तरे । ततस्तुतोष भगवान्हरिस्तेनास्य कर्मणा । तपसा च सुतप्तेन यमेन नियमेन च ।।"},
{"c": "12.337", "t": "श्रीभगवानुवाच ।"},
{"c": "12.337", "n": "41", "i": 62653, "v": "मन्वन्तरेषु पुत्र त्वमेवं लोकप्रवर्तकः । भविष्यस्यचलो ब्रह्मन्नप्रधृष्यश्च नित्यशः ।।"},
{"c": "12.337", "n": "42", "i": 62654, "v": "पुनस्तिष्ये च संप्राप्ते कुरवो नाम भारताः । भविष्यन्ति महात्मानो राजानः प्रथिता भुवि ।।"},
{"c": "12.337", "n": "43", "i": 62655, "v": "तेषां त्वत्तः प्रसूतानां कुलभेदो भविष्यति । परस्परविनाशार्थं त्वामृते द्विजसत्तम ।।"},
{"c": "12.337", "n": "44", "i": 62656, "v": "तत्राप्यनेकधा वेदान्भेत्स्यसे तपसान्वितः । कृष्णे युगे च संप्राप्ते कृष्णवर्णो भविष्यसि ।।"},
{"c": "12.337", "n": "45", "i": 62657, "v": "धर्माणां विविधानां च कर्ता ज्ञानकरस्तथा । भविष्यसि तपोयुक्तो न च रागाद्विमोक्ष्यसे ।।"},
{"c": "12.337", "n": "46", "i": 62658, "v": "वीतरागश्च पुत्रस्ते परमात्मा भविष्यति । महेश्वरप्रसादेन नैतद्वचनमन्यथा ।।"},
{"c": "12.337", "n": "47", "i": 62659, "v": "यं मानसं वै प्रवदन्ति पुत्रं; पितामहस्योत्तमबुद्धियुक्तम् । वसिष्ठमग्र्यं तपसो निधानं; यश्चापि सूर्यं व्यतिरिच्य भाति ।।"},
{"c": "12.337", "n": "48", "i": 62660, "v": "तस्यान्वये चापि ततो महर्षिः; पराशरो नाम महाप्रभावः । पिता स ते वेदनिधिर्वरिष्ठो; महातपा वै तपसो निवासः । कानीनगर्भः पितृकन्यकायां; तस्मादृषेस्त्वं भविता च पुत्रः ।।"},
{"c": "12.337", "n": "49", "i": 62661, "v": "भूतभव्यभविष्याणां छिन्नसर्वार्थसंशयः । ये ह्यतिक्रान्तकाः पूर्वं सहस्रयुगपर्ययाः ।।"},
{"c": "12.337", "n": "50", "i": 62662, "v": "तांश्च सर्वान्मयोद्दिष्टान्द्रक्ष्यसे तपसान्वितः । पुनर्द्रक्ष्यसि चानेकसहस्रयुगपर्ययान् ।।"},
{"c": "12.337", "n": "51", "i": 62663, "v": "अनादिनिधनं लोके चक्रहस्तं च मां मुने । अनुध्यानान्मम मुने नैतद्वचनमन्यथा ।।"},
{"c": "12.337", "n": "52", "i": 62664, "v": "शनैश्चरः सूर्यपुत्रो भविष्यति मनुर्महान् । तस्मिन्मन्वन्तरे चैव सप्तर्षिगणपूर्वकः । त्वमेव भविता वत्स मत्प्रसादान्न संशयः ।।"},
{"c": "12.337", "t": "व्यास उवाच ।"},
{"c": "12.337", "n": "53", "i": 62665, "v": "एवं सारस्वतमृषिमपान्तरतमं तदा । उक्त्वा वचनमीशानः साधयस्वेत्यथाब्रवीत् ।।"},
{"c": "12.337", "n": "54", "i": 62666, "v": "सोऽहं तस्य प्रसादेन देवस्य हरिमेधसः । अपान्तरतमा नाम ततो जातोऽऽज्ञया हरेः । पुनश्च जातो विख्यातो वसिष्ठकुलनन्दनः ।।"},
{"c": "12.337", "n": "55", "i": 62667, "v": "तदेतत्कथितं जन्म मया पूर्वकमात्मनः । नारायणप्रसादेन तथा नारायणांशजम् ।।"},
{"c": "12.337", "n": "56", "i": 62668, "v": "मया हि सुमहत्तप्तं तपः परमदारुणम् । पुरा मतिमतां श्रेष्ठाः परमेण समाधिना ।।"},
{"c": "12.337", "n": "57", "i": 62669, "v": "एतद्वः कथितं सर्वं यन्मां पृच्छथ पुत्रकाः । पूर्वजन्म भविष्यं च भक्तानां स्नेहतो मया ।।"},
{"c": "12.337", "t": "वैशंपायन उवाच ।"},
{"c": "12.337", "n": "58", "i": 62670, "v": "एष ते कथितः पूर्वं संभवोऽस्मद्गुरोर्नृप । व्यासस्याक्लिष्टमनसो यथा पृष्टः पुनः शृणु ।।"},
{"c": "12.337", "n": "59", "i": 62671, "v": "सांख्यं योगं पञ्चरात्रं वेदाः पाशुपतं तथा । ज्ञानान्येतानि राजर्षे विद्धि नानामतानि वै ।।"},
{"c": "12.337", "n": "60", "i": 62672, "v": "सांख्यस्य वक्ता कपिलः परमर्षिः स उच्यते । हिरण्यगर्भो योगस्य वेत्ता नान्यः पुरातनः ।।"},
{"c": "12.337", "n": "61", "i": 62673, "v": "अपान्तरतमाश्चैव वेदाचार्यः स उच्यते । प्राचीनगर्भं तमृषिं प्रवदन्तीह केचन ।।"},
{"c": "12.337", "n": "62", "i": 62674, "v": "उमापतिर्भूतपतिः श्रीकण्ठो ब्रह्मणः सुतः । उक्तवानिदमव्यग्रो ज्ञानं पाशुपतं शिवः ।।"},
{"c": "12.337", "n": "63", "i": 62675, "v": "पञ्चरात्रस्य कृत्स्नस्य वेत्ता तु भगवान्स्वयम् । सर्वेषु च नृपश्रेष्ठ ज्ञानेष्वेतेषु दृश्यते ।।"},
{"c": "12.337", "n": "64", "i": 62676, "v": "यथागमं यथाज्ञानं निष्ठा नारायणः प्रभुः । न चैनमेवं जानन्ति तमोभूता विशां पते ।।"},
{"c": "12.337", "n": "65", "i": 62677, "v": "तमेव शास्त्रकर्तारं प्रवदन्ति मनीषिणः । निष्ठां नारायणमृषिं नान्योऽस्तीति च वादिनः ।।"},
{"c": "12.337", "n": "66", "i": 62678, "v": "निःसंशयेषु सर्वेषु नित्यं वसति वै हरिः । ससंशयान्हेतुबलान्नाध्यावसति माधवः ।।"},
{"c": "12.337", "n": "67", "i": 62679, "v": "पञ्चरात्रविदो ये तु यथाक्रमपरा नृप । एकान्तभावोपगतास्ते हरिं प्रविशन्ति वै ।।"},
{"c": "12.337", "n": "68", "i": 62680, "v": "सांख्यं च योगं च सनातने द्वे; वेदाश्च सर्वे निखिलेन राजन् । सर्वैः समस्तैरृषिभिर्निरुक्तो; नारायणो विश्वमिदं पुराणम् ।।"},
{"c": "12.337", "n": "69", "i": 62681, "v": "शुभाशुभं कर्म समीरितं य;त्प्रवर्तते सर्वलोकेषु किंचित् । तस्मादृषेस्तद्भवतीति विद्या;द्दिव्यन्तरिक्षे भुवि चाप्सु चापि ।।"},
{"c": "12.338", "t": "जनमेजय उवाच ।"},
{"c": "12.338", "n": "1", "i": 62682, "v": "बहवः पुरुषा ब्रह्मन्नुताहो एक एव तु । को ह्यत्र पुरुषः श्रेष्ठः को वा योनिरिहोच्यते ।।"},
{"c": "12.338", "t": "वैशंपायन उवाच ।"},
{"c": "12.338", "n": "2", "i": 62683, "v": "बहवः पुरुषा लोके सांख्ययोगविचारिणाम् । नैतदिच्छन्ति पुरुषमेकं कुरुकुलोद्वह ।।"},
{"c": "12.338", "n": "3", "i": 62684, "v": "बहूनां पुरुषाणां च यथैका योनिरुच्यते । तथा तं पुरुषं विश्वं व्याख्यास्यामि गुणाधिकम् ।।"},
{"c": "12.338", "n": "4", "i": 62685, "v": "नमस्कृत्वा तु गुरवे व्यासायामिततेजसे । तपोयुक्ताय दान्ताय वन्द्याय परमर्षये ।।"},
{"c": "12.338", "n": "5", "i": 62686, "v": "इदं पुरुषसूक्तं हि सर्ववेदेषु पार्थिव । ऋतं सत्यं च विख्यातमृषिसिंहेन चिन्तितम् ।।"},
{"c": "12.338", "n": "6", "i": 62687, "v": "उत्सर्गेणापवादेन ऋषिभिः कपिलादिभिः । अध्यात्मचिन्तामाश्रित्य शास्त्राण्युक्तानि भारत ।।"},
{"c": "12.338", "n": "7", "i": 62688, "v": "समासतस्तु यद्व्यासः पुरुषैकत्वमुक्तवान् । तत्तेऽहं संप्रवक्ष्यामि प्रसादादमितौजसः ।।"},
{"c": "12.338", "n": "8", "i": 62689, "v": "अत्राप्युदाहरन्तीममितिहासं पुरातनम् । ब्रह्मणा सह संवादं त्र्यम्बकस्य विशां पते ।।"},
{"c": "12.338", "n": "9", "i": 62690, "v": "क्षीरोदस्य समुद्रस्य मध्ये हाटकसप्रभः । वैजयन्त इति ख्यातः पर्वतप्रवरो नृप ।।"},
{"c": "12.338", "n": "10", "i": 62691, "v": "तत्राध्यात्मगतिं देव एकाकी प्रविचिन्तयन् । वैराजसदने नित्यं वैजयन्तं निषेवते ।।"},
{"c": "12.338", "n": "11", "i": 62692, "v": "अथ तत्रासतस्तस्य चतुर्वक्त्रस्य धीमतः । ललाटप्रभवः पुत्रः शिव आगाद्यदृच्छया । आकाशेनैव योगीशः पुरा त्रिनयनः प्रभुः ।।"},
{"c": "12.338", "n": "12", "i": 62693, "v": "ततः खान्निपपाताशु धरणीधरमूर्धनि । अग्रतश्चाभवत्प्रीतो ववन्दे चापि पादयोः ।।"},
{"c": "12.338", "n": "13", "i": 62694, "v": "तं पादयोर्निपतितं दृष्ट्वा सव्येन पाणिना । उत्थापयामास तदा प्रभुरेकः प्रजापतिः ।।"},
{"c": "12.338", "n": "14", "i": 62695, "v": "उवाच चैनं भगवांश्चिरस्यागतमात्मजम् । स्वागतं ते महाबाहो दिष्ट्या प्राप्तोऽसि मेऽन्तिकम् ।।"},
{"c": "12.338", "n": "15", "i": 62696, "v": "कच्चित्ते कुशलं पुत्र स्वाध्यायतपसोः सदा । नित्यमुग्रतपास्त्वं हि ततः पृच्छामि ते पुनः ।।"},
{"c": "12.338", "t": "रुद्र उवाच ।"},
{"c": "12.338", "n": "16", "i": 62697, "v": "त्वत्प्रसादेन भगवन्स्वाध्यायतपसोर्मम । कुशलं चाव्ययं चैव सर्वस्य जगतस्तथा ।।"},
{"c": "12.338", "n": "17", "i": 62698, "v": "चिरदृष्टो हि भगवान्वैराजसदने मया । ततोऽहं पर्वतं प्राप्तस्त्विमं त्वत्पादसेवितम् ।।"},
{"c": "12.338", "n": "18", "i": 62699, "v": "कौतूहलं चापि हि मे एकान्तगमनेन ते । नैतत्कारणमल्पं हि भविष्यति पितामह ।।"},
{"c": "12.338", "n": "19", "i": 62700, "v": "किं नु तत्सदनं श्रेष्ठं क्षुत्पिपासाविवर्जितम् । सुरासुरैरध्युषितमृषिभिश्चामितप्रभैः ।।"},
{"c": "12.338", "n": "20", "i": 62701, "v": "गन्धर्वैरप्सरोभिश्च सततं संनिषेवितम् । उत्सृज्येमं गिरिवरमेकाकी प्राप्तवानसि ।।"},
{"c": "12.338", "t": "ब्रह्मोवाच ।"},
{"c": "12.338", "n": "21", "i": 62702, "v": "वैजयन्तो गिरिवरः सततं सेव्यते मया । अत्रैकाग्रेण मनसा पुरुषश्चिन्त्यते विराट् ।।"},
{"c": "12.338", "t": "रुद्र उवाच ।"},
{"c": "12.338", "n": "22", "i": 62703, "v": "बहवः पुरुषा ब्रह्मंस्त्वया सृष्टाः स्वयंभुवा । सृज्यन्ते चापरे ब्रह्मन्स चैकः पुरुषो विराट् ।।"},
{"c": "12.338", "n": "23", "i": 62704, "v": "को ह्यसौ चिन्त्यते ब्रह्मंस्त्वया वै पुरुषोत्तमः । एतन्मे संशयं ब्रूहि महत्कौतूहलं हि मे ।।"},
{"c": "12.338", "t": "ब्रह्मोवाच ।"},
{"c": "12.338", "n": "24", "i": 62705, "v": "बहवः पुरुषाः पुत्र ये त्वया समुदाहृताः । एवमेतदतिक्रान्तं द्रष्टव्यं नैवमित्यपि । आधारं तु प्रवक्ष्यामि एकस्य पुरुषस्य ते ।।"},
{"c": "12.338", "n": "25", "i": 62706, "v": "बहूनां पुरुषाणां स यथैका योनिरुच्यते । तथा तं पुरुषं विश्वं परमं सुमहत्तमम् । निर्गुणं निर्गुणा भूत्वा प्रविशन्ति सनातनम् ।।"},
{"c": "12.339", "t": "ब्रह्मोवाच ।"},
{"c": "12.339", "n": "1", "i": 62707, "v": "शृणु पुत्र यथा ह्येष पुरुषः शाश्वतोऽव्ययः । अक्षयश्चाप्रमेयश्च सर्वगश्च निरुच्यते ।।"},
{"c": "12.339", "n": "2", "i": 62708, "v": "न स शक्यस्त्वया द्रष्टुं मयान्यैर्वापि सत्तम । सगुणो निर्गुणो विश्वो ज्ञानदृश्यो ह्यसौ स्मृतः ।।"},
{"c": "12.339", "n": "3", "i": 62709, "v": "अशरीरः शरीरेषु सर्वेषु निवसत्यसौ । वसन्नपि शरीरेषु न स लिप्यति कर्मभिः ।।"},
{"c": "12.339", "n": "4", "i": 62710, "v": "ममान्तरात्मा तव च ये चान्ये देहसंज्ञिताः । सर्वेषां साक्षिभूतोऽसौ न ग्राह्यः केनचित्क्वचित् ।।"},
{"c": "12.339", "n": "5", "i": 62711, "v": "विश्वमूर्धा विश्वभुजो विश्वपादाक्षिनासिकः । एकश्चरति क्षेत्रेषु स्वैरचारी यथासुखम् ।।"},
{"c": "12.339", "n": "6", "i": 62712, "v": "क्षेत्राणि हि शरीराणि बीजानि च शुभाशुभे । तानि वेत्ति स योगात्मा ततः क्षेत्रज्ञ उच्यते ।।"},
{"c": "12.339", "n": "7", "i": 62713, "v": "नागतिर्न गतिस्तस्य ज्ञेया भूतेन केनचित् । सांख्येन विधिना चैव योगेन च यथाक्रमम् ।।"},
{"c": "12.339", "n": "8", "i": 62714, "v": "चिन्तयामि गतिं चास्य न गतिं वेद्मि चोत्तमाम् । यथाज्ञानं तु वक्ष्यामि पुरुषं तं सनातनम् ।।"},
{"c": "12.339", "n": "9", "i": 62715, "v": "तस्यैकत्वं महत्त्वं हि स चैकः पुरुषः स्मृतः । महापुरुषशब्दं स बिभर्त्येकः सनातनः ।।"},
{"c": "12.339", "n": "10", "i": 62716, "v": "एको हुताशो बहुधा समिध्यते; एकः सूर्यस्तपसां योनिरेका । एको वायुर्बहुधा वाति लोके; महोदधिश्चाम्भसां योनिरेकः । पुरुषश्चैको निर्गुणो विश्वरूप;स्तं निर्गुणं पुरुषं चाविशन्ति ।।"},
{"c": "12.339", "n": "11", "i": 62717, "v": "हित्वा गुणमयं सर्वं कर्म हित्वा शुभाशुभम् । उभे सत्यानृते त्यक्त्वा एवं भवति निर्गुणः ।।"},
{"c": "12.339", "n": "12", "i": 62718, "v": "अचिन्त्यं चापि तं ज्ञात्वा भावसूक्ष्मं चतुष्टयम् । विचरेद्यो यतिर्यत्तः स गच्छेत्पुरुषं प्रभुम् ।।"},
{"c": "12.339", "n": "13", "i": 62719, "v": "एवं हि परमात्मानं केचिदिच्छन्ति पण्डिताः । एकात्मानं तथात्मानमपरेऽध्यात्मचिन्तकाः ।।"},
{"c": "12.339", "n": "14", "i": 62720, "v": "तत्र यः परमात्मा हि स नित्यं निर्गुणः स्मृतः । स हि नारायणो ज्ञेयः सर्वात्मा पुरुषो हि सः । न लिप्यते फलैश्चापि पद्मपत्रमिवाम्भसा ।।"},
{"c": "12.339", "n": "15", "i": 62721, "v": "कर्मात्मा त्वपरो योऽसौ मोक्षबन्धैः स युज्यते । ससप्तदशकेनापि राशिना युज्यते हि सः । एवं बहुविधः प्रोक्तः पुरुषस्ते यथाक्रमम् ।।"},
{"c": "12.339", "n": "16", "i": 62722, "v": "यत्तत्कृत्स्नं लोकतन्त्रस्य धाम; वेद्यं परं बोधनीयं सबोद्धृ । मन्ता मन्तव्यं प्राशिता प्राशितव्यं; घ्राता घ्रेयं स्पर्शिता स्पर्शनीयम् ।।"},
{"c": "12.339", "n": "17", "i": 62723, "v": "द्रष्टा द्रष्टव्यं श्राविता श्रावणीयं; ज्ञाता ज्ञेयं सगुणं निर्गुणं च । यद्वै प्रोक्तं गुणसाम्यं प्रधानं; नित्यं चैतच्छाश्वतं चाव्ययं च ।।"},
{"c": "12.339", "n": "18", "i": 62724, "v": "यद्वै सूते धातुराद्यं निधानं; तद्वै विप्राः प्रवदन्तेऽनिरुद्धम् । यद्वै लोके वैदिकं कर्म साधु; आशीर्युक्तं तद्धि तस्योपभोज्यम् ।।"},
{"c": "12.339", "n": "19", "i": 62725, "v": "देवाः सर्वे मुनयः साधु दान्ता;स्तं प्राग्यज्ञैर्यज्ञभागं यजन्ते । अहं ब्रह्मा आद्य ईशः प्रजानां; तस्माज्जातस्त्वं च मत्तः प्रसूतः । मत्तो जगज्जङ्गमं स्थावरं च; सर्वे वेदाः सरहस्या हि पुत्र ।।"},
{"c": "12.339", "n": "20", "i": 62726, "v": "चतुर्विभक्तः पुरुषः स क्रीडति यथेच्छति । एवं स एव भगवाञ्ज्ञानेन प्रतिबोधितः ।।"},
{"c": "12.339", "n": "21", "i": 62727, "v": "एतत्ते कथितं पुत्र यथावदनुपृच्छतः । सांख्यज्ञाने तथा योगे यथावदनुवर्णितम् ।।"},
{"c": "12.340", "t": "युधिष्ठिर उवाच ।"},
{"c": "12.340", "n": "1", "i": 62728, "v": "धर्माः पितामहेनोक्ता मोक्षधर्माश्रिताः शुभाः । धर्ममाश्रमिणां श्रेष्ठं वक्तुमर्हति मे भवान् ।।"},
{"c": "12.340", "t": "भीष्म उवाच ।"},
{"c": "12.340", "n": "2", "i": 62729, "v": "सर्वत्र विहितो धर्मः स्वर्ग्यः सत्यफलोदयः । बहुद्वारस्य धर्मस्य नेहास्ति विफला क्रिया ।।"},
{"c": "12.340", "n": "3", "i": 62730, "v": "यस्मिन्यस्मिंस्तु विषये यो यो याति विनिश्चयम् । स तमेवाभिजानाति नान्यं भरतसत्तम ।।"},
{"c": "12.340", "n": "4", "i": 62731, "v": "अपि च त्वं नरव्याघ्र श्रोतुमर्हसि मे कथाम् । पुरा शक्रस्य कथितां नारदेन सुरर्षिणा ।।"},
{"c": "12.340", "n": "5", "i": 62732, "v": "सुरर्षिर्नारदो राजन्सिद्धस्त्रैलोक्यसंमतः । पर्येति क्रमशो लोकान्वायुरव्याहतो यथा ।।"},
{"c": "12.340", "n": "6", "i": 62733, "v": "स कदाचिन्महेष्वास देवराजालयं गतः । सत्कृतश्च महेन्द्रेण प्रत्यासन्नगतोऽभवत् ।।"},
{"c": "12.340", "n": "7", "i": 62734, "v": "तं कृतक्षणमासीनं पर्यपृच्छच्छचीपतिः । ब्रह्मर्षे किंचिदाश्चर्यमस्ति दृष्टं त्वयानघ ।।"},
{"c": "12.340", "n": "8", "i": 62735, "v": "यथा त्वमपि विप्रर्षे त्रैलोक्यं सचराचरम् । जातकौतूहलो नित्यं सिद्धश्चरसि साक्षिवत् ।।"},
{"c": "12.340", "n": "9", "i": 62736, "v": "न ह्यस्त्यविदितं लोके देवर्षे तव किंचन । श्रुतं वाप्यनुभूतं वा दृष्टं वा कथयस्व मे ।।"},
{"c": "12.340", "n": "10", "i": 62737, "v": "तस्मै राजन्सुरेन्द्राय नारदो वदतां वरः । आसीनायोपपन्नाय प्रोक्तवान्विपुलां कथाम् ।।"},
{"c": "12.340", "n": "11", "i": 62738, "v": "यथा येन च कल्पेन स तस्मै द्विजसत्तमः । कथां कथितवान्पृष्टस्तथा त्वमपि मे शृणु ।।"},
{"c": "12.341", "t": "भीष्म उवाच ।"},
{"c": "12.341", "n": "1", "i": 62739, "v": "आसीत्किल कुरुश्रेष्ठ महापद्मे पुरोत्तमे । गङ्गाया दक्षिणे तीरे कश्चिद्विप्रः समाहितः ।।"},
{"c": "12.341", "n": "2", "i": 62740, "v": "सौम्यः सोमान्वये वेदे गताध्वा छिन्नसंशयः । धर्मनित्यो जितक्रोधो नित्यतृप्तो जितेन्द्रियः ।।"},
{"c": "12.341", "n": "3", "i": 62741, "v": "अहिंसानिरतो नित्यं सत्यः सज्जनसंमतः । न्यायप्राप्तेन वित्तेन स्वेन शीलेन चान्वितः ।।"},
{"c": "12.341", "n": "4", "i": 62742, "v": "ज्ञातिसंबन्धिविपुले मित्रापाश्रयसंमते । कुले महति विख्याते विशिष्टां वृत्तिमास्थितः ।।"},
{"c": "12.341", "n": "5", "i": 62743, "v": "स पुत्रान्बहुलान्दृष्ट्वा विपुले कर्मणि स्थितः । कुलधर्माश्रितो राजन्धर्मचर्यापरोऽभवत् ।।"},
{"c": "12.341", "n": "6", "i": 62744, "v": "ततः स धर्मं वेदोक्तं यथाशास्त्रोक्तमेव च । शिष्टाचीर्णं च धर्मं च त्रिविधं चिन्त्य चेतसा ।।"},
{"c": "12.341", "n": "7", "i": 62745, "v": "किं नु मे स्याच्छुभं कृत्वा किं क्षमं किं परायणम् । इत्येवं खिद्यते नित्यं न च याति विनिश्चयम् ।।"},
{"c": "12.341", "n": "8", "i": 62746, "v": "तस्यैवं खिद्यमानस्य धर्मं परममास्थितः । कदाचिदतिथिः प्राप्तो ब्राह्मणः सुसमाहितः ।।"},
{"c": "12.341", "n": "9", "i": 62747, "v": "स तस्मै सत्क्रियां चक्रे क्रियायुक्तेन हेतुना । विश्रान्तं चैनमासीनमिदं वचनमब्रवीत् ।।"},
{"c": "12.342", "t": "ब्राह्मण उवाच ।"},
{"c": "12.342", "n": "1", "i": 62748, "v": "समुत्पन्नाभिधानोऽस्मि वाङ्माधुर्येण तेऽनघ । मित्रतामभिपन्नस्त्वां किंचिद्वक्ष्यामि तच्छृणु ।।"},
{"c": "12.342", "n": "2", "i": 62749, "v": "गृहस्थधर्मं विप्रेन्द्र कृत्वा पुत्रगतं त्वहम् । धर्मं परमकं कुर्यां को हि मार्गो भवेद्द्विज ।।"},
{"c": "12.342", "n": "3", "i": 62750, "v": "अहमात्मानमात्मस्थमेक एवात्मनि स्थितः । कर्तुं काङ्क्षामि नेच्छामि बद्धः साधारणैर्गुणैः ।।"},
{"c": "12.342", "n": "4", "i": 62751, "v": "यावदेवानतीतं मे वयः पुत्रफलाश्रितम् । तावदिच्छामि पाथेयमादातुं पारलौकिकम् ।।"},
{"c": "12.342", "n": "5", "i": 62752, "v": "अस्मिन्हि लोकसंताने परं पारमभीप्सतः । उत्पन्ना मे मतिरियं कुतो धर्ममयः प्लवः ।।"},
{"c": "12.342", "n": "6", "i": 62753, "v": "समुह्यमानानि निशम्य लोके; निर्यात्यमानानि च सात्त्विकानि । दृष्ट्वा च धर्मध्वजकेतुमालां; प्रकीर्यमाणामुपरि प्रजानाम् ।।"},
{"c": "12.342", "n": "7", "i": 62754, "v": "न मे मनो रज्यति भोगकाले; दृष्ट्वा यतीन्प्रार्थयतः परत्र । तेनातिथे बुद्धिबलाश्रयेण; धर्मार्थतत्त्वे विनियुङ्क्ष्व मां त्वम् ।।"},
{"c": "12.342", "t": "भीष्म उवाच ।"},
{"c": "12.342", "n": "8", "i": 62755, "v": "सोऽतिथिर्वचनं तस्य श्रुत्वा धर्माभिलाषिणः । प्रोवाच वचनं श्लक्ष्णं प्राज्ञो मधुरया गिरा ।।"},
{"c": "12.342", "n": "9", "i": 62756, "v": "अहमप्यत्र मुह्यामि ममाप्येष मनोरथः । न च संनिश्चयं यामि बहुद्वारे त्रिविष्टपे ।।"},
{"c": "12.342", "n": "10", "i": 62757, "v": "केचिन्मोक्षं प्रशंसन्ति केचिद्यज्ञफलं द्विजाः । वानप्रस्थाश्रमं केचिद्गार्हस्थ्यं केचिदाश्रिताः ।।"},
{"c": "12.342", "n": "11", "i": 62758, "v": "राजधर्माश्रयं केचित्केचिदात्मफलाश्रयम् । गुरुचर्याश्रयं केचित्केचिद्वाक्यं यमाश्रयम् ।।"},
{"c": "12.342", "n": "12", "i": 62759, "v": "मातरं पितरं केचिच्छुश्रूषन्तो दिवं गताः । अहिंसया परे स्वर्गं सत्येन च तथा परे ।।"},
{"c": "12.342", "n": "13", "i": 62760, "v": "आहवेऽभिमुखाः केचिन्निहताः स्विद्दिवं गताः । केचिदुञ्छव्रतैः सिद्धाः स्वर्गमार्गसमाश्रिताः ।।"},
{"c": "12.342", "n": "14", "i": 62761, "v": "केचिदध्ययने युक्ता वेदव्रतपराः शुभाः । बुद्धिमन्तो गताः स्वर्गं तुष्टात्मानो जितेन्द्रियाः ।।"},
{"c": "12.342", "n": "15", "i": 62762, "v": "आर्जवेनापरे युक्ता निहतानार्जवैर्जनैः । ऋजवो नाकपृष्ठे वै शुद्धात्मानः प्रतिष्ठिताः ।।"},
{"c": "12.342", "n": "16", "i": 62763, "v": "एवं बहुविधैर्लोके धर्मद्वारैरनावृतैः । ममापि मतिराविग्ना मेघलेखेव वायुना ।।"},
{"c": "12.343", "t": "अतिथिरुवाच ।"},
{"c": "12.343", "n": "1", "i": 62764, "v": "उपदेशं तु ते विप्र करिष्येऽहं यथागमम् । गुरुणा मे यथाख्यातमर्थतस्तच्च मे शृणु ।।"},
{"c": "12.343", "n": "2", "i": 62765, "v": "यत्र पूर्वाभिसर्गेण धर्मचक्रं प्रवर्तितम् । नैमिषे गोमतीतीरे तत्र नागाह्वयं पुरम् ।।"},
{"c": "12.343", "n": "3", "i": 62766, "v": "समग्रैस्त्रिदशैस्तत्र इष्टमासीद्द्विजर्षभ । यत्रेन्द्रातिक्रमं चक्रे मान्धाता राजसत्तमः ।।"},
{"c": "12.343", "n": "4", "i": 62767, "v": "कृताधिवासो धर्मात्मा तत्र चक्षुःश्रवा महान् । पद्मनाभो महाभागः पद्म इत्येव विश्रुतः ।।"},
{"c": "12.343", "n": "5", "i": 62768, "v": "स वाचा कर्मणा चैव मनसा च द्विजर्षभ । प्रसादयति भूतानि त्रिविधे वर्त्मनि स्थितः ।।"},
{"c": "12.343", "n": "6", "i": 62769, "v": "साम्ना दानेन भेदेन दण्डेनेति चतुर्विधम् । विषमस्थं जनं स्वं च चक्षुर्ध्यानेन रक्षति ।।"},
{"c": "12.343", "n": "7", "i": 62770, "v": "तमभिक्रम्य विधिना प्रष्टुमर्हसि काङ्क्षितम् । स ते परमकं धर्मं नमिथ्या दर्शयिष्यति ।।"},
{"c": "12.343", "n": "8", "i": 62771, "v": "स हि सर्वातिथिर्नागो बुद्धिशास्त्रविशारदः । गुणैरनवमैर्युक्तः समस्तैराभिकामिकैः ।।"},
{"c": "12.343", "n": "9", "i": 62772, "v": "प्रकृत्या नित्यसलिलो नित्यमध्ययने रतः । तपोदमाभ्यां संयुक्तो वृत्तेनानवरेण च ।।"},
{"c": "12.343", "n": "10", "i": 62773, "v": "यज्वा दानरुचिः क्षान्तो वृत्ते च परमे स्थितः । सत्यवागनसूयुश्च शीलवानभिसंश्रितः ।।"},
{"c": "12.343", "n": "11", "i": 62774, "v": "शेषान्नभोक्ता वचनानुकूलो; हितार्जवोत्कृष्टकृताकृतज्ञः । अवैरकृद्भूतहिते नियुक्तो; गङ्गाह्रदाम्भोऽभिजनोपपन्नः ।।"},
{"c": "12.344", "t": "ब्राह्मण उवाच ।"},
{"c": "12.344", "n": "1", "i": 62775, "v": "अतिभारोद्यतस्यैव भारापनयनं महत् । पराश्वासकरं वाक्यमिदं मे भवतः श्रुतम् ।।"},
{"c": "12.344", "n": "2", "i": 62776, "v": "अध्वक्लान्तस्य शयनं स्थानक्लान्तस्य चासनम् । तृषितस्य च पानीयं क्षुधार्तस्य च भोजनम् ।।"},
{"c": "12.344", "n": "3", "i": 62777, "v": "ईप्सितस्येव संप्राप्तिरन्नस्य समयेऽतिथेः । एषितस्यात्मनः काले वृद्धस्येव सुतो यथा ।।"},
{"c": "12.344", "n": "4", "i": 62778, "v": "मनसा चिन्तितस्येव प्रीतिस्निग्धस्य दर्शनम् । प्रह्रादयति मां वाक्यं भवता यदुदीरितम् ।।"},
{"c": "12.344", "n": "5", "i": 62779, "v": "दत्तचक्षुरिवाकाशे पश्यामि विमृशामि च । प्रज्ञानवचनाद्योऽयमुपदेशो हि मे कृतः । बाढमेवं करिष्यामि यथा मां भाषते भवान् ।।"},
{"c": "12.344", "n": "6", "i": 62780, "v": "इहेमां रजनीं साधो निवसस्व मया सह । प्रभाते यास्यति भवान्पर्याश्वस्तः सुखोषितः । असौ हि भगवान्सूर्यो मन्दरश्मिरवाङ्मुखः ।।"},
{"c": "12.344", "t": "भीष्म उवाच ।"},
{"c": "12.344", "n": "7", "i": 62781, "v": "ततस्तेन कृतातिथ्यः सोऽतिथिः शत्रुसूदन । उवास किल तां रात्रिं सह तेन द्विजेन वै ।।"},
{"c": "12.344", "n": "8", "i": 62782, "v": "तत्तच्च धर्मसंयुक्तं तयोः कथयतोस्तदा । व्यतीता सा निशा कृत्स्ना सुखेन दिवसोपमा ।।"},
{"c": "12.344", "n": "9", "i": 62783, "v": "ततः प्रभातसमये सोऽतिथिस्तेन पूजितः । ब्राह्मणेन यथाशक्त्या स्वकार्यमभिकाङ्क्षता ।।"},
{"c": "12.344", "n": "10", "i": 62784, "v": "ततः स विप्रः कृतधर्मनिश्चयः; कृताभ्यनुज्ञः स्वजनेन धर्मवित् । यथोपदिष्टं भुजगेन्द्रसंश्रयं; जगाम काले सुकृतैकनिश्चयः ।।"},
{"c": "12.345", "t": "भीष्म उवाच ।"},
{"c": "12.345", "n": "1", "i": 62785, "v": "स वनानि विचित्राणि तीर्थानि च सरांसि च । अभिगच्छन्क्रमेण स्म कंचिन्मुनिमुपस्थितः ।।"},
{"c": "12.345", "n": "2", "i": 62786, "v": "तं स तेन यथोद्दिष्टं नागं विप्रेण ब्राह्मणः । पर्यपृच्छद्यथान्यायं श्रुत्वैव च जगाम सः ।।"},
{"c": "12.345", "n": "3", "i": 62787, "v": "सोऽभिगम्य यथाख्यातं नागायतनमर्थवित् । प्रोक्तवानहमस्मीति भोःशब्दालंकृतं वचः ।।"},
{"c": "12.345", "n": "4", "i": 62788, "v": "ततस्तस्य वचः श्रुत्वा रूपिणी धर्मवत्सला । दर्शयामास तं विप्रं नागपत्नी पतिव्रता ।।"},
{"c": "12.345", "n": "5", "i": 62789, "v": "सा तस्मै विधिवत्पूजां चक्रे धर्मपरायणा । स्वागतेनागतं कृत्वा किं करोमीति चाब्रवीत् ।।"},
{"c": "12.345", "t": "ब्राह्मण उवाच ।"},
{"c": "12.345", "n": "6", "i": 62790, "v": "विश्रान्तोऽभ्यर्चितश्चास्मि भवत्या श्लक्ष्णया गिरा । द्रष्टुमिच्छामि भवति तं देवं नागमुत्तमम् ।।"},
{"c": "12.345", "n": "7", "i": 62791, "v": "एतद्धि परमं कार्यमेतन्मे फलमीप्सितम् । अनेनार्थेन चास्म्यद्य संप्राप्तः पन्नगालयम् ।।"},
{"c": "12.345", "t": "नागभार्योवाच ।"},
{"c": "12.345", "n": "8", "i": 62792, "v": "आर्य सूर्यरथं वोढुं गतोऽसौ मासचारिकः । सप्ताष्टभिर्दिनैर्विप्र दर्शयिष्यत्यसंशयम् ।।"},
{"c": "12.345", "n": "9", "i": 62793, "v": "एतद्विदितमार्यस्य विवासकरणं मम । भर्तुर्भवतु किं चान्यत्क्रियतां तद्वदस्व मे ।।"},
{"c": "12.345", "t": "ब्राह्मण उवाच ।"},
{"c": "12.345", "n": "10", "i": 62794, "v": "अनेन निश्चयेनाहं साध्वि संप्राप्तवानिह । प्रतीक्षन्नागमं देवि वत्स्याम्यस्मिन्महावने ।।"},
{"c": "12.345", "n": "11", "i": 62795, "v": "संप्राप्तस्यैव चाव्यग्रमावेद्योऽहमिहागतः । ममाभिगमनं प्राप्तो वाच्यश्च वचनं त्वया ।।"},
{"c": "12.345", "n": "12", "i": 62796, "v": "अहमप्यत्र वत्स्यामि गोमत्याः पुलिने शुभे । कालं परिमिताहारो यथोक्तं परिपालयन् ।।"},
{"c": "12.345", "t": "भीष्म उवाच ।"},
{"c": "12.345", "n": "13", "i": 62797, "v": "ततः स विप्रस्तां नागीं समाधाय पुनः पुनः । तदेव पुलिनं नद्याः प्रययौ ब्राह्मणर्षभः ।।"},
{"c": "12.346", "t": "भीष्म उवाच ।"},
{"c": "12.346", "n": "1", "i": 62798, "v": "अथ तेन नरश्रेष्ठ ब्राह्मणेन तपस्विना । निराहारेण वसता दुःखितास्ते भुजंगमाः ।।"},
{"c": "12.346", "n": "2", "i": 62799, "v": "सर्वे संभूय सहितास्तस्य नागस्य बान्धवाः । भ्रातरस्तनया भार्या ययुस्तं ब्राह्मणं प्रति ।।"},
{"c": "12.346", "n": "3", "i": 62800, "v": "तेऽपश्यन्पुलिने तं वै विविक्ते नियतव्रतम् । समासीनं निराहारं द्विजं जप्यपरायणम् ।।"},
{"c": "12.346", "n": "4", "i": 62801, "v": "ते सर्वे समभिक्रम्य विप्रमभ्यर्च्य चासकृत् । ऊचुर्वाक्यमसंदिग्धमातिथेयस्य बान्धवाः ।।"},
{"c": "12.346", "n": "5", "i": 62802, "v": "षष्ठो हि दिवसस्तेऽद्य प्राप्तस्येह तपोधन । न चाभिलषसे किंचिदाहारं धर्मवत्सल ।।"},
{"c": "12.346", "n": "6", "i": 62803, "v": "अस्मानभिगतश्चासि वयं च त्वामुपस्थिताः । कार्यं चातिथ्यमस्माभिर्वयं सर्वे कुटुम्बिनः ।।"},
{"c": "12.346", "n": "7", "i": 62804, "v": "मूलं फलं वा पर्णं वा पयो वा द्विजसत्तम । आहारहेतोरन्नं वा भोक्तुमर्हसि ब्राह्मण ।।"},
{"c": "12.346", "n": "8", "i": 62805, "v": "त्यक्ताहारेण भवता वने निवसता सता । बालवृद्धमिदं सर्वं पीड्यते धर्मसंकटात् ।।"},
{"c": "12.346", "n": "9", "i": 62806, "v": "न हि नो भ्रूणहा कश्चिद्राजापथ्योऽनृतोऽपि वा । पूर्वाशी वा कुले ह्यस्मिन्देवतातिथिबन्धुषु ।।"},
{"c": "12.346", "t": "ब्राह्मण उवाच ।"},
{"c": "12.346", "n": "10", "i": 62807, "v": "उपदेशेन युष्माकमाहारोऽयं मया वृतः । द्विरूनं दशरात्रं वै नागस्यागमनं प्रति ।।"},
{"c": "12.346", "n": "11", "i": 62808, "v": "यद्यष्टरात्रे निर्याते नागमिष्यति पन्नगः । तदाहारं करिष्यामि तन्निमित्तमिदं व्रतम् ।।"},
{"c": "12.346", "n": "12", "i": 62809, "v": "कर्तव्यो न च संतापो गम्यतां च यथागतम् । तन्निमित्तं व्रतं मह्यं नैतद्भेत्तुमिहार्हथ ।।"},
{"c": "12.346", "t": "भीष्म उवाच ।"},
{"c": "12.346", "n": "13", "i": 62810, "v": "तेन ते समनुज्ञाता ब्राह्मणेन भुजंगमाः । स्वमेव भवनं जग्मुरकृतार्था नरर्षभ ।।"},
{"c": "12.347", "t": "भीष्म उवाच ।"},
{"c": "12.347", "n": "1", "i": 62811, "v": "अथ काले बहुतिथे पूर्णे प्राप्तो भुजंगमः । दत्ताभ्यनुज्ञः स्वं वेश्म कृतकर्मा विवस्वतः ।।"},
{"c": "12.347", "n": "2", "i": 62812, "v": "तं भार्या समभिक्रामत्पादशौचादिभिर्गुणैः । उपपन्नां च तां साध्वीं पन्नगः पर्यपृच्छत ।।"},
{"c": "12.347", "n": "3", "i": 62813, "v": "अपि त्वमसि कल्याणि देवतातिथिपूजने । पूर्वमुक्तेन विधिना युक्ता युक्तेन मत्समम् ।।"},
{"c": "12.347", "n": "4", "i": 62814, "v": "न खल्वस्यकृतार्थेन स्त्रीबुद्ध्या मार्दवीकृता । मद्वियोगेन सुश्रोणि वियुक्ता धर्मसेतुना ।।"},
{"c": "12.347", "t": "नागभार्योवाच ।"},
{"c": "12.347", "n": "5", "i": 62815, "v": "शिष्याणां गुरुशुश्रूषा विप्राणां वेदपारणम् । भृत्यानां स्वामिवचनं राज्ञां लोकानुपालनम् ।।"},
{"c": "12.347", "n": "6", "i": 62816, "v": "सर्वभूतपरित्राणं क्षत्रधर्म इहोच्यते । वैश्यानां यज्ञसंवृत्तिरातिथेयसमन्विता ।।"},
{"c": "12.347", "n": "7", "i": 62817, "v": "विप्रक्षत्रियवैश्यानां शुश्रूषा शूद्रकर्म तत् । गृहस्थधर्मो नागेन्द्र सर्वभूतहितैषिता ।।"},
{"c": "12.347", "n": "8", "i": 62818, "v": "नियताहारता नित्यं व्रतचर्या यथाक्रमम् । धर्मो हि धर्मसंबन्धादिन्द्रियाणां विशेषणम् ।।"},
{"c": "12.347", "n": "9", "i": 62819, "v": "अहं कस्य कुतो वाहं कः को मे ह भवेदिति । प्रयोजनमतिर्नित्यमेवं मोक्षाश्रमी भवेत् ।।"},
{"c": "12.347", "n": "10", "i": 62820, "v": "पतिव्रतात्वं भार्यायाः परमो धर्म उच्यते । तवोपदेशान्नागेन्द्र तच्च तत्त्वेन वेद्मि वै ।।"},
{"c": "12.347", "n": "11", "i": 62821, "v": "साहं धर्मं विजानन्ती धर्मनित्ये त्वयि स्थिते । सत्पथं कथमुत्सृज्य यास्यामि विषमे पथि ।।"},
{"c": "12.347", "n": "12", "i": 62822, "v": "देवतानां महाभाग धर्मचर्या न हीयते । अतिथीनां च सत्कारे नित्ययुक्तास्म्यतन्द्रिता ।।"},
{"c": "12.347", "n": "13", "i": 62823, "v": "सप्ताष्टदिवसास्त्वद्य विप्रस्येहागतस्य वै । स च कार्यं न मे ख्याति दर्शनं तव काङ्क्षति ।।"},
{"c": "12.347", "n": "14", "i": 62824, "v": "गोमत्यास्त्वेष पुलिने त्वद्दर्शनसमुत्सुकः । आसीनोऽऽवर्तयन्ब्रह्म ब्राह्मणः संशितव्रतः ।।"},
{"c": "12.347", "n": "15", "i": 62825, "v": "अहं त्वनेन नागेन्द्र सामपूर्वं समाहिता । प्रस्थाप्यो मत्सकाशं स संप्राप्तो भुजगोत्तमः ।।"},
{"c": "12.347", "n": "16", "i": 62826, "v": "एतच्छ्रुत्वा महाप्राज्ञ तत्र गन्तुं त्वमर्हसि । दातुमर्हसि वा तस्य दर्शनं दर्शनश्रवः ।।"},
{"c": "12.348", "t": "नाग उवाच ।"},
{"c": "12.348", "n": "1", "i": 62827, "v": "अथ ब्राह्मणरूपेण कं तं समनुपश्यसि । मानुषं केवलं विप्रं देवं वाथ शुचिस्मिते ।।"},
{"c": "12.348", "n": "2", "i": 62828, "v": "को हि मां मानुषः शक्तो द्रष्टुकामो यशस्विनि । संदर्शनरुचिर्वाक्यमाज्ञापूर्वं वदिष्यति ।।"},
{"c": "12.348", "n": "3", "i": 62829, "v": "सुरासुरगणानां च देवर्षीणां च भामिनि । ननु नागा महावीर्याः सौरसेयास्तरस्विनः ।।"},
{"c": "12.348", "n": "4", "i": 62830, "v": "वन्दनीयाश्च वरदा वयमप्यनुयायिनः । मनुष्याणां विशेषेण धनाध्यक्षा इति श्रुतिः ।।"},
{"c": "12.348", "t": "नागभार्योवाच ।"},
{"c": "12.348", "n": "5", "i": 62831, "v": "आर्जवेनाभिजानामि नासौ देवोऽनिलाशन । एकं त्वस्य विजानामि भक्तिमानतिरोषणः ।।"},
{"c": "12.348", "n": "6", "i": 62832, "v": "स हि कार्यान्तराकाङ्क्षी जलेप्सुः स्तोकको यथा । वर्षं वर्षप्रियः पक्षी दर्शनं तव काङ्क्षति ।।"},
{"c": "12.348", "n": "7", "i": 62833, "v": "न हि त्वा दैवतं किंचिद्विविग्नं प्रतिपालयेत् । तुल्ये ह्यभिजने जातो न कश्चित्पर्युपासते ।।"},
{"c": "12.348", "n": "8", "i": 62834, "v": "तद्रोषं सहजं त्यक्त्वा त्वमेनं द्रष्टुमर्हसि । आशाछेदेन तस्याद्य नात्मानं दग्धुमर्हसि ।।"},
{"c": "12.348", "n": "9", "i": 62835, "v": "आशया त्वभिपन्नानामकृत्वाश्रुप्रमार्जनम् । राजा वा राजपुत्रो वा भ्रूणहत्यैव युज्यते ।।"},
{"c": "12.348", "n": "10", "i": 62836, "v": "मौनाज्ज्ञानफलावाप्तिर्दानेन च यशो महत् । वाग्मित्वं सत्यवाक्येन परत्र च महीयते ।।"},
{"c": "12.348", "n": "11", "i": 62837, "v": "भूमिप्रदानेन गतिं लभत्याश्रमसंमिताम् । नष्टस्यार्थस्य संप्राप्तिं कृत्वा फलमुपाश्नुते ।।"},
{"c": "12.348", "n": "12", "i": 62838, "v": "अभिप्रेतामसंक्लिष्टां कृत्वाकामवतीं क्रियाम् । न याति निरयं कश्चिदिति धर्मविदो विदुः ।।"},
{"c": "12.348", "t": "नाग उवाच ।"},
{"c": "12.348", "n": "13", "i": 62839, "v": "अभिमानेन मानो मे जातिदोषेण वै महान् । रोषः संकल्पजः साध्वि दग्धो वाचाग्निना त्वया ।।"},
{"c": "12.348", "n": "14", "i": 62840, "v": "न च रोषादहं साध्वि पश्येयमधिकं तमः । यस्य वक्तव्यतां यान्ति विशेषेण भुजंगमाः ।।"},
{"c": "12.348", "n": "15", "i": 62841, "v": "दोषस्य हि वशं गत्वा दशग्रीवः प्रतापवान् । तथा शक्रप्रतिस्पर्धी हतो रामेण संयुगे ।।"},
{"c": "12.348", "n": "16", "i": 62842, "v": "अन्तःपुरगतं वत्सं श्रुत्वा रामेण निर्हृतम् । धर्षणाद्रोषसंविग्नाः कार्तवीर्यसुता हताः ।।"},
{"c": "12.348", "n": "17", "i": 62843, "v": "जामदग्न्येन रामेण सहस्रनयनोपमः । संयुगे निहतो रोषात्कार्तवीर्यो महाबलः ।।"},
{"c": "12.348", "n": "18", "i": 62844, "v": "तदेष तपसां शत्रुः श्रेयसश्च निपातनः । निगृहीतो मया रोषः श्रुत्वैव वचनं तव ।।"},
{"c": "12.348", "n": "19", "i": 62845, "v": "आत्मानं च विशेषेण प्रशंसाम्यनपायिनि । यस्य मे त्वं विशालाक्षि भार्या सर्वगुणान्विता ।।"},
{"c": "12.348", "n": "20", "i": 62846, "v": "एष तत्रैव गच्छामि यत्र तिष्ठत्यसौ द्विजः । सर्वथा चोक्तवान्वाक्यं नाकृतार्थः प्रयास्यति ।।"},
{"c": "12.349", "t": "भीष्म उवाच ।"},
{"c": "12.349", "n": "1", "i": 62847, "v": "स पन्नगपतिस्तत्र प्रययौ ब्राह्मणं प्रति । तमेव मनसा ध्यायन्कार्यवत्तां विचारयन् ।।"},
{"c": "12.349", "n": "2", "i": 62848, "v": "तमभिक्रम्य नागेन्द्रो मतिमान्स नरेश्वर । प्रोवाच मधुरं वाक्यं प्रकृत्या धर्मवत्सलः ।।"},
{"c": "12.349", "n": "3", "i": 62849, "v": "भो भो क्षाम्याभिभाषे त्वां न रोषं कर्तुमर्हसि । इह त्वमभिसंप्राप्तः कस्यार्थे किं प्रयोजनम् ।।"},
{"c": "12.349", "n": "4", "i": 62850, "v": "आभिमुख्यादभिक्रम्य स्नेहात्पृच्छामि ते द्विज । विविक्ते गोमतीतीरे किं वा त्वं पर्युपाससे ।।"},
{"c": "12.349", "t": "ब्राह्मण उवाच ।"},
{"c": "12.349", "n": "5", "i": 62851, "v": "धर्मारण्यं हि मां विद्धि नागं द्रष्टुमिहागतम् । पद्मनाभं द्विजश्रेष्ठं तत्र मे कार्यमाहितम् ।।"},
{"c": "12.349", "n": "6", "i": 62852, "v": "तस्य चाहमसांनिध्यं श्रुतवानस्मि तं गतम् । स्वजनं तं प्रतीक्षामि पर्जन्यमिव कर्षकः ।।"},
{"c": "12.349", "n": "7", "i": 62853, "v": "तस्य चाक्लेशकरणं स्वस्तिकारसमाहितम् । वर्तयाम्ययुतं ब्रह्म योगयुक्तो निरामयः ।।"},
{"c": "12.349", "t": "नाग उवाच ।"},
{"c": "12.349", "n": "8", "i": 62854, "v": "अहो कल्याणवृत्तस्त्वं साधु सज्जनवत्सलः । श्रवाढ्यस्त्वं महाभाग परं स्नेहेन पश्यसि ।।"},
{"c": "12.349", "n": "9", "i": 62855, "v": "अहं स नागो विप्रर्षे यथा मां विन्दते भवान् । आज्ञापय यथा स्वैरं किं करोमि प्रियं तव ।।"},
{"c": "12.349", "n": "10", "i": 62856, "v": "भवन्तं स्वजनादस्मि संप्राप्तं श्रुतवानिह । अतस्त्वां स्वयमेवाहं द्रष्टुमभ्यागतो द्विज ।।"},
{"c": "12.349", "n": "11", "i": 62857, "v": "संप्राप्तश्च भवानद्य कृतार्थः प्रतियास्यति । विस्रब्धो मां द्विजश्रेष्ठ विषये योक्तुमर्हसि ।।"},
{"c": "12.349", "n": "12", "i": 62858, "v": "वयं हि भवता सर्वे गुणक्रीता विशेषतः । यस्त्वमात्महितं त्यक्त्वा मामेवेहानुरुध्यसे ।।"},
{"c": "12.349", "t": "ब्राह्मण उवाच ।"},
{"c": "12.349", "n": "13", "i": 62859, "v": "आगतोऽहं महाभाग तव दर्शनलालसः । कंचिदर्थमनर्थज्ञः प्रष्टुकामो भुजंगम ।।"},
{"c": "12.349", "n": "14", "i": 62860, "v": "अहमात्मानमात्मस्थो मार्गमाणोऽऽत्मनो हितम् । वासार्थिनं महाप्राज्ञ बलवन्तमुपास्मि ह ।।"},
{"c": "12.349", "n": "15", "i": 62861, "v": "प्रकाशितस्त्वं स्वगुणैर्यशोगर्भगभस्तिभिः । शशाङ्ककरसंस्पर्शैर्हृद्यैरात्मप्रकाशितैः ।।"},
{"c": "12.349", "n": "16", "i": 62862, "v": "तस्य मे प्रश्नमुत्पन्नं छिन्धि त्वमनिलाशन । पश्चात्कार्यं वदिष्यामि श्रोतुमर्हति मे भवान् ।।"},
{"c": "12.350", "t": "ब्राह्मण उवाच ।"},
{"c": "12.350", "n": "1", "i": 62863, "v": "विवस्वतो गच्छति पर्ययेण; वोढुं भवांस्तं रथमेकचक्रम् । आश्चर्यभूतं यदि तत्र किंचि;द्दृष्टं त्वया शंसितुमर्हसि त्वम् ।।"},
{"c": "12.350", "t": "नाग उवाच ।"},
{"c": "12.350", "n": "2", "i": 62864, "v": "यस्य रश्मिसहस्रेषु शाखास्विव विहंगमाः । वसन्त्याश्रित्य मुनयः संसिद्धा दैवतैः सह ।।"},
{"c": "12.350", "n": "3", "i": 62865, "v": "यतो वायुर्विनिःसृत्य सूर्यरश्म्याश्रितो महान् । विजृम्भत्यम्बरे विप्र किमाश्चर्यतरं ततः ।।"},
{"c": "12.350", "n": "4", "i": 62866, "v": "शुक्रो नामासितः पादो यस्य वारिधरोऽम्बरे । तोयं सृजति वर्षासु किमाश्चर्यमतः परम् ।।"},
{"c": "12.350", "n": "5", "i": 62867, "v": "योऽष्टमासांस्तु शुचिना किरणेनोज्झितं पयः । पर्यादत्ते पुनः काले किमाश्चर्यमतः परम् ।।"},
{"c": "12.350", "n": "6", "i": 62868, "v": "यस्य तेजोविशेषेषु नित्यमात्मा प्रतिष्ठितः । यतो बीजं मही चेयं धार्यते सचराचरम् ।।"},
{"c": "12.350", "n": "7", "i": 62869, "v": "यत्र देवो महाबाहुः शाश्वतः परमोऽक्षरः । अनादिनिधनो विप्र किमाश्चर्यमतः परम् ।।"},
{"c": "12.350", "n": "8", "i": 62870, "v": "आश्चर्याणामिवाश्चर्यमिदमेकं तु मे शृणु । विमले यन्मया दृष्टमम्बरे सूर्यसंश्रयात् ।।"},
{"c": "12.350", "n": "9", "i": 62871, "v": "पुरा मध्याह्नसमये लोकांस्तपति भास्करे । प्रत्यादित्यप्रतीकाशः सर्वतः प्रत्यदृश्यत ।।"},
{"c": "12.350", "n": "10", "i": 62872, "v": "स लोकांस्तेजसा सर्वान्स्वभासा निर्विभासयन् । आदित्याभिमुखोऽभ्येति गगनं पाटयन्निव ।।"},
{"c": "12.350", "n": "11", "i": 62873, "v": "हुताहुतिरिव ज्योतिर्व्याप्य तेजोमरीचिभिः । अनिर्देश्येन रूपेण द्वितीय इव भास्करः ।।"},
{"c": "12.350", "n": "12", "i": 62874, "v": "तस्याभिगमनप्राप्तौ हस्तो दत्तो विवस्वता । तेनापि दक्षिणो हस्तो दत्तः प्रत्यर्चनार्थिना ।।"},
{"c": "12.350", "n": "13", "i": 62875, "v": "ततो भित्त्वैव गगनं प्रविष्टो रविमण्डलम् । एकीभूतं च तत्तेजः क्षणेनादित्यतां गतम् ।।"},
{"c": "12.350", "n": "14", "i": 62876, "v": "तत्र नः संशयो जातस्तयोस्तेजःसमागमे । अनयोः को भवेत्सूर्यो रथस्थो योऽयमागतः ।।"},
{"c": "12.350", "n": "15", "i": 62877, "v": "ते वयं जातसंदेहाः पर्यपृच्छामहे रविम् । क एष दिवमाक्रम्य गतः सूर्य इवापरः ।।"},
{"c": "12.351", "t": "सूर्य उवाच ।"},
{"c": "12.351", "n": "1", "i": 62878, "v": "नैष देवोऽनिलसखो नासुरो न च पन्नगः । उञ्छवृत्तिव्रते सिद्धो मुनिरेष दिवं गतः ।।"},
{"c": "12.351", "n": "2", "i": 62879, "v": "एष मूलफलाहारः शीर्णपर्णाशनस्तथा । अब्भक्षो वायुभक्षश्च आसीद्विप्रः समाहितः ।।"},
{"c": "12.351", "n": "3", "i": 62880, "v": "ऋचश्चानेन विप्रेण संहितान्तरभिष्टुताः । स्वर्गद्वारकृतोद्योगो येनासौ त्रिदिवं गतः ।।"},
{"c": "12.351", "n": "4", "i": 62881, "v": "असन्नधीरनाकाङ्क्षी नित्यमुञ्छशिलाशनः । सर्वभूतहिते युक्त एष विप्रो भुजंगम ।।"},
{"c": "12.351", "n": "5", "i": 62882, "v": "न हि देवा न गन्धर्वा नासुरा न च पन्नगाः । प्रभवन्तीह भूतानां प्राप्तानां परमां गतिम् ।।"},
{"c": "12.351", "t": "नाग उवाच ।"},
{"c": "12.351", "n": "6", "i": 62883, "v": "एतदेवंविधं दृष्टमाश्चर्यं तत्र मे द्विज । संसिद्धो मानुषः कायो योऽसौ सिद्धगतिं गतः । सूर्येण सहितो ब्रह्मन्पृथिवीं परिवर्तते ।।"},
{"c": "12.352", "t": "ब्राह्मण उवाच ।"},
{"c": "12.352", "n": "1", "i": 62884, "v": "आश्चर्यं नात्र संदेहः सुप्रीतोऽस्मि भुजंगम । अन्वर्थोपगतैर्वाक्यैः पन्थानं चास्मि दर्शितः ।।"},
{"c": "12.352", "n": "2", "i": 62885, "v": "स्वस्ति तेऽस्तु गमिष्यामि साधो भुजगसत्तम । स्मरणीयोऽस्मि भवता संप्रेषणनियोजनैः ।।"},
{"c": "12.352", "t": "नाग उवाच ।"},
{"c": "12.352", "n": "3", "i": 62886, "v": "अनुक्त्वा मद्गतं कार्यं क्वेदानीं प्रस्थितो भवान् । उच्यतां द्विज यत्कार्यं यदर्थं त्वमिहागतः ।।"},
{"c": "12.352", "n": "4", "i": 62887, "v": "उक्तानुक्ते कृते कार्ये मामामन्त्र्य द्विजर्षभ । मया प्रत्यभ्यनुज्ञातस्ततो यास्यसि ब्राह्मण ।।"},
{"c": "12.352", "n": "5", "i": 62888, "v": "न हि मां केवलं दृष्ट्वा त्यक्त्वा प्रणयवानिह । गन्तुमर्हसि विप्रर्षे वृक्षमूलगतो यथा ।।"},
{"c": "12.352", "n": "6", "i": 62889, "v": "त्वयि चाहं द्विजश्रेष्ठ भवान्मयि न संशयः । लोकोऽयं भवतः सर्वः का चिन्ता मयि तेऽनघ ।।"},
{"c": "12.352", "t": "ब्राह्मण उवाच ।"},
{"c": "12.352", "n": "7", "i": 62890, "v": "एवमेतन्महाप्राज्ञ विज्ञातार्थ भुजंगम । नातिरिक्तास्त्वया देवाः सर्वथैव यथातथम् ।।"},
{"c": "12.352", "n": "8", "i": 62891, "v": "य एवाहं स एव त्वमेवमेतद्भुजंगम । अहं भवांश्च भूतानि सर्वे सर्वत्रगाः सदा ।।"},
{"c": "12.352", "n": "9", "i": 62892, "v": "आसीत्तु मे भोगपते संशयः पुण्यसंचये । सोऽहमुञ्छव्रतं साधो चरिष्याम्यर्थदर्शनम् ।।"},
{"c": "12.352", "n": "10", "i": 62893, "v": "एष मे निश्चयः साधो कृतः कारणवत्तरः । आमन्त्रयामि भद्रं ते कृतार्थोऽस्मि भुजंगम ।।"},
{"c": "12.353", "t": "भीष्म उवाच ।"},
{"c": "12.353", "n": "1", "i": 62894, "v": "स चामन्त्र्योरगश्रेष्ठं ब्राह्मणः कृतनिश्चयः । दीक्षाकाङ्क्षी तदा राजंश्च्यवनं भार्गवं श्रितः ।।"},
{"c": "12.353", "n": "2", "i": 62895, "v": "स तेन कृतसंस्कारो धर्ममेवोपतस्थिवान् । तथैव च कथामेतां राजन्कथितवांस्तदा ।।"},
{"c": "12.353", "n": "3", "i": 62896, "v": "भार्गवेणापि राजेन्द्र जनकस्य निवेशने । कथैषा कथिता पुण्या नारदाय महात्मने ।।"},
{"c": "12.353", "n": "4", "i": 62897, "v": "नारदेनापि राजेन्द्र देवेन्द्रस्य निवेशने । कथिता भरतश्रेष्ठ पृष्टेनाक्लिष्टकर्मणा ।।"},
{"c": "12.353", "n": "5", "i": 62898, "v": "देवराजेन च पुरा कथैषा कथिता शुभा । समस्तेभ्यः प्रशस्तेभ्यो वसुभ्यो वसुधाधिप ।।"},
{"c": "12.353", "n": "6", "i": 62899, "v": "यदा च मम रामेण युद्धमासीत्सुदारुणम् । वसुभिश्च तदा राजन्कथेयं कथिता मम ।।"},
{"c": "12.353", "n": "7", "i": 62900, "v": "पृच्छमानाय तत्त्वेन मया तुभ्यं विशां पते । कथेयं कथिता पुण्या धर्म्या धर्मभृतां वर ।।"},
{"c": "12.353", "n": "8", "i": 62901, "v": "तदेष परमो धर्मो यन्मां पृच्छसि भारत । असन्नधीरनाकाङ्क्षी धर्मार्थकरणे नृप ।।"},
{"c": "12.353", "n": "9", "i": 62902, "v": "स च किल कृतनिश्चयो द्विजाग्र्यो; भुजगपतिप्रतिदेशितार्थकृत्यः । यमनियमसमाहितो वनान्तं; परिगणितोञ्छशिलाशनः प्रविष्टः ।।"},
{"c": "13.1", "t": "युधिष्ठिर उवाच ।"},
{"c": "13.1", "n": "1", "i": 62903, "v": "शमो बहुविधाकारः सूक्ष्म उक्तः पितामह । न च मे हृदये शान्तिरस्ति कृत्वेदमीदृशम् ।।"},
{"c": "13.1", "n": "2", "i": 62904, "v": "अस्मिन्नर्थे बहुविधा शान्तिरुक्ता त्वयानघ । स्वकृते का नु शान्तिः स्याच्छमाद्बहुविधादपि ।।"},
{"c": "13.1", "n": "3", "i": 62905, "v": "शराचितशरीरं हि तीव्रव्रणमुदीक्ष्य च । शमं नोपलभे वीर दुष्कृतान्येव चिन्तयन् ।।"},
{"c": "13.1", "n": "4", "i": 62906, "v": "रुधिरेणावसिक्ताङ्गं प्रस्रवन्तं यथाचलम् । त्वां दृष्ट्वा पुरुषव्याघ्र सीदे वर्षास्विवाम्बुजम् ।।"},
{"c": "13.1", "n": "5", "i": 62907, "v": "अतः कष्टतरं किं नु मत्कृते यत्पितामहः । इमामवस्थां गमितः प्रत्यमित्रै रणाजिरे । तथैवान्ये नृपतयः सहपुत्राः सबान्धवाः ।।"},
{"c": "13.1", "n": "6", "i": 62908, "v": "वयं हि धार्तराष्ट्राश्च कालमन्युवशानुगाः । कृत्वेदं निन्दितं कर्म प्राप्स्यामः कां गतिं नृप ।।"},
{"c": "13.1", "n": "7", "i": 62909, "v": "अहं तव ह्यन्तकरः सुहृद्वधकरस्तथा । न शान्तिमधिगच्छामि पश्यंस्त्वां दुःखितं क्षितौ ।।"},
{"c": "13.1", "t": "भीष्म उवाच ।"},
{"c": "13.1", "n": "8", "i": 62910, "v": "परतन्त्रं कथं हेतुमात्मानमनुपश्यसि । कर्मण्यस्मिन्महाभाग सूक्ष्मं ह्येतदतीन्द्रियम् ।।"},
{"c": "13.1", "n": "9", "i": 62911, "v": "अत्राप्युदाहरन्तीममितिहासं पुरातनम् । संवादं मृत्युगौतम्योः काललुब्धकपन्नगैः ।।"},
{"c": "13.1", "n": "10", "i": 62912, "v": "गौतमी नाम कौन्तेय स्थविरा शमसंयुता । सर्पेण दष्टं स्वं पुत्रमपश्यद्गतचेतनम् ।।"},
{"c": "13.1", "n": "11", "i": 62913, "v": "अथ तं स्नायुपाशेन बद्ध्वा सर्पममर्षितः । लुब्धकोऽर्जुनको नाम गौतम्याः समुपानयत् ।।"},
{"c": "13.1", "n": "12", "i": 62914, "v": "तां चाब्रवीदयं ते स पुत्रहा पन्नगाधमः । ब्रूहि क्षिप्रं महाभागे वध्यतां केन हेतुना ।।"},
{"c": "13.1", "n": "13", "i": 62915, "v": "अग्नौ प्रक्षिप्यतामेष च्छिद्यतां खण्डशोऽपि वा । न ह्ययं बालहा पापश्चिरं जीवितुमर्हति ।।"},
{"c": "13.1", "t": "गौतम्युवाच ।"},
{"c": "13.1", "n": "14", "i": 62916, "v": "विसृजैनमबुद्धिस्त्वं न वध्योऽर्जुनक त्वया । को ह्यात्मानं गुरुं कुर्यात्प्राप्तव्ये सति चिन्तयन् ।।"},
{"c": "13.1", "n": "15", "i": 62917, "v": "प्लवन्ते धर्मलघवो लोकेऽम्भसि यथा प्लवाः । मज्जन्ति पापगुरवः शस्त्रं स्कन्नमिवोदके ।।"},
{"c": "13.1", "n": "16", "i": 62918, "v": "न चामृत्युर्भविता वै हतेऽस्मि;न्को वात्ययः स्यादहतेऽस्मिञ्जनस्य । अस्योत्सर्गे प्राणयुक्तस्य जन्तो;र्मृत्योर्लोकं को नु गच्छेदनन्तम् ।।"},
{"c": "13.1", "t": "लुब्धक उवाच ।"},
{"c": "13.1", "n": "17", "i": 62919, "v": "जानाम्येवं नेह गुणागुणज्ञाः; सर्वे नियुक्ता गुरवो वै भवन्ति । स्वस्थस्यैते तूपदेशा भवन्ति; तस्मात्क्षुद्रं सर्पमेनं हनिष्ये ।।"},
{"c": "13.1", "n": "18", "i": 62920, "v": "समीप्सन्तः कालयोगं त्यजन्ति; सद्यः शुचं त्वर्थविदस्त्यजन्ति । श्रेयः क्षयः शोचतां नित्यशो हि; तस्मात्त्याज्यं जहि शोकं हतेऽस्मिन् ।।"},
{"c": "13.1", "t": "गौतम्युवाच ।"},
{"c": "13.1", "n": "19", "i": 62921, "v": "न चैवार्तिर्विद्यतेऽस्मद्विधानां; धर्मारामः सततं सज्जनो हि । नित्यायस्तो बालजनो न चास्ति; धर्मो ह्येष प्रभवाम्यस्य नाहम् ।।"},
{"c": "13.1", "n": "20", "i": 62922, "v": "न ब्राह्मणानां कोपोऽस्ति कुतः कोपाच्च यातना । मार्दवात्क्षम्यतां साधो मुच्यतामेष पन्नगः ।।"},
{"c": "13.1", "t": "लुब्धक उवाच ।"},
{"c": "13.1", "n": "21", "i": 62923, "v": "हत्वा लाभः श्रेय एवाव्ययं स्या;त्सद्यो लाभो बलवद्भिः प्रशस्तः । कालाल्लाभो यस्तु सद्यो भवेत; हते श्रेयः कुत्सिते त्वीदृशे स्यात् ।।"},
{"c": "13.1", "t": "गौतम्युवाच ।"},
{"c": "13.1", "n": "22", "i": 62924, "v": "कार्थप्राप्तिर्गृह्य शत्रुं निहत्य; का वा शान्तिः प्राप्य शत्रुं नमुक्त्वा । कस्मात्सौम्य भुजगे न क्षमेयं; मोक्षं वा किं कारणं नास्य कुर्याम् ।।"},
{"c": "13.1", "t": "लुब्धक उवाच ।"},
{"c": "13.1", "n": "23", "i": 62925, "v": "अस्मादेकस्माद्बहवो रक्षितव्या; नैको बहुभ्यो गौतमि रक्षितव्यः । कृतागसं धर्मविदस्त्यजन्ति; सरीसृपं पापमिमं जहि त्वम् ।।"},
{"c": "13.1", "t": "गौतम्युवाच ।"},
{"c": "13.1", "n": "24", "i": 62926, "v": "नास्मिन्हते पन्नगे पुत्रको मे; संप्राप्स्यते लुब्धक जीवितं वै । गुणं चान्यं नास्य वधे प्रपश्ये; तस्मात्सर्पं लुब्धक मुञ्च जीवम् ।।"},
{"c": "13.1", "t": "लुब्धक उवाच ।"},
{"c": "13.1", "n": "25", "i": 62927, "v": "वृत्रं हत्वा देवराट्श्रेष्ठभाग्वै; यज्ञं हत्वा भागमवाप चैव । शूली देवो देववृत्तं कुरु त्वं; क्षिप्रं सर्पं जहि मा भूद्विशङ्का ।।"},
{"c": "13.1", "t": "भीष्म उवाच ।"},
{"c": "13.1", "n": "26", "i": 62928, "v": "असकृत्प्रोच्यमानापि गौतमी भुजगं प्रति । लुब्धकेन महाभागा पापे नैवाकरोन्मतिम् ।।"},
{"c": "13.1", "n": "27", "i": 62929, "v": "ईषदुच्छ्वसमानस्तु कृच्छ्रात्संस्तभ्य पन्नगः । उत्ससर्ज गिरं मन्दां मानुषीं पाशपीडितः ।।"},
{"c": "13.1", "n": "28", "i": 62930, "v": "को न्वर्जुनक दोषोऽत्र विद्यते मम बालिश । अस्वतन्त्रं हि मां मृत्युर्विवशं यदचूचुदत् ।।"},
{"c": "13.1", "n": "29", "i": 62931, "v": "तस्यायं वचनाद्दष्टो न कोपेन न काम्यया । तस्य तत्किल्बिषं लुब्ध विद्यते यदि किल्बिषम् ।।"},
{"c": "13.1", "t": "लुब्धक उवाच ।"},
{"c": "13.1", "n": "30", "i": 62932, "v": "यद्यन्यवशगेनेदं कृतं ते पन्नगाशुभम् । कारणं वै त्वमप्यत्र तस्मात्त्वमपि किल्बिषी ।।"},
{"c": "13.1", "n": "31", "i": 62933, "v": "मृत्पात्रस्य क्रियायां हि दण्डचक्रादयो यथा । कारणत्वे प्रकल्प्यन्ते तथा त्वमपि पन्नग ।।"},
{"c": "13.1", "n": "32", "i": 62934, "v": "किल्बिषी चापि मे वध्यः किल्बिषी चासि पन्नग । आत्मानं कारणं ह्यत्र त्वमाख्यासि भुजंगम ।।"},
{"c": "13.1", "t": "सर्प उवाच ।"},
{"c": "13.1", "n": "33", "i": 62935, "v": "सर्व एते ह्यस्ववशा दण्डचक्रादयो यथा । तथाहमपि तस्मान्मे नैष हेतुर्मतस्तव ।।"},
{"c": "13.1", "n": "34", "i": 62936, "v": "अथ वा मतमेतत्ते तेऽप्यन्योन्यप्रयोजकाः । कार्यकारणसंदेहो भवत्यन्योन्यचोदनात् ।।"},
{"c": "13.1", "n": "35", "i": 62937, "v": "एवं सति न दोषो मे नास्मि वध्यो न किल्बिषी । किल्बिषं समवाये स्यान्मन्यसे यदि किल्बिषम् ।।"},
{"c": "13.1", "t": "लुब्धक उवाच ।"},
{"c": "13.1", "n": "36", "i": 62938, "v": "कारणं यदि न स्याद्वै न कर्ता स्यास्त्वमप्युत । विनाशे कारणं त्वं च तस्माद्वध्योऽसि मे मतः ।।"},
{"c": "13.1", "n": "37", "i": 62939, "v": "असत्यपि कृते कार्ये नेह पन्नग लिप्यते । तस्मान्नात्रैव हेतुः स्याद्वध्यः किं बहु भाषसे ।।"},
{"c": "13.1", "t": "सर्प उवाच ।"},
{"c": "13.1", "n": "38", "i": 62940, "v": "कार्याभावे क्रिया न स्यात्सत्यसत्यपि कारणे । तस्मात्त्वमस्मिन्हेतौ मे वाच्यो हेतुर्विशेषतः ।।"},
{"c": "13.1", "n": "39", "i": 62941, "v": "यद्यहं कारणत्वेन मतो लुब्धक तत्त्वतः । अन्यः प्रयोगे स्यादत्र किल्बिषी जन्तुनाशने ।।"},
{"c": "13.1", "t": "लुब्धक उवाच ।"},
{"c": "13.1", "n": "40", "i": 62942, "v": "वध्यस्त्वं मम दुर्बुद्धे बालघाती नृशंसकृत् । भाषसे किं बहु पुनर्वध्यः सन्पन्नगाधम ।।"},
{"c": "13.1", "t": "सर्प उवाच ।"},
{"c": "13.1", "n": "41", "i": 62943, "v": "यथा हवींषि जुह्वाना मखे वै लुब्धकर्त्विजः । न फलं प्राप्नुवन्त्यत्र परलोके तथा ह्यहम् ।।"},
{"c": "13.1", "t": "भीष्म उवाच ।"},
{"c": "13.1", "n": "42", "i": 62944, "v": "तथा ब्रुवति तस्मिंस्तु पन्नगे मृत्युचोदिते । आजगाम ततो मृत्युः पन्नगं चाब्रवीदिदम् ।।"},
{"c": "13.1", "n": "43", "i": 62945, "v": "कालेनाहं प्रणुदितः पन्नग त्वामचूचुदम् । विनाशहेतुर्नास्य त्वमहं वा प्राणिनः शिशोः ।।"},
{"c": "13.1", "n": "44", "i": 62946, "v": "यथा वायुर्जलधरान्विकर्षति ततस्ततः । तद्वज्जलदवत्सर्प कालस्याहं वशानुगः ।।"},
{"c": "13.1", "n": "45", "i": 62947, "v": "सात्त्विका राजसाश्चैव तामसा ये च केचन । भावाः कालात्मकाः सर्वे प्रवर्तन्ते हि जन्तुषु ।।"},
{"c": "13.1", "n": "46", "i": 62948, "v": "जङ्गमाः स्थावराश्चैव दिवि वा यदि वा भुवि । सर्वे कालात्मकाः सर्प कालात्मकमिदं जगत् ।।"},
{"c": "13.1", "n": "47", "i": 62949, "v": "प्रवृत्तयश्च या लोके तथैव च निवृत्तयः । तासां विकृतयो याश्च सर्वं कालात्मकं स्मृतम् ।।"},
{"c": "13.1", "n": "48", "i": 62950, "v": "आदित्यश्चन्द्रमा विष्णुरापो वायुः शतक्रतुः । अग्निः खं पृथिवी मित्र ओषध्यो वसवस्तथा ।।"},
{"c": "13.1", "n": "49", "i": 62951, "v": "सरितः सागराश्चैव भावाभावौ च पन्नग । सर्वे कालेन सृज्यन्ते ह्रियन्ते च तथा पुनः ।।"},
{"c": "13.1", "n": "50", "i": 62952, "v": "एवं ज्ञात्वा कथं मां त्वं सदोषं सर्प मन्यसे । अथ चैवंगते दोषो मयि त्वमपि दोषवान् ।।"},
{"c": "13.1", "t": "सर्प उवाच ।"},
{"c": "13.1", "n": "51", "i": 62953, "v": "निर्दोषं दोषवन्तं वा न त्वा मृत्यो ब्रवीम्यहम् । त्वयाहं चोदित इति ब्रवीम्येतावदेव तु ।।"},
{"c": "13.1", "n": "52", "i": 62954, "v": "यदि काले तु दोषोऽस्ति यदि तत्रापि नेष्यते । दोषो नैव परीक्ष्यो मे न ह्यत्राधिकृता वयम् ।।"},
{"c": "13.1", "n": "53", "i": 62955, "v": "निर्मोक्षस्त्वस्य दोषस्य मया कार्यो यथा तथा । मृत्यो विदोषः स्यामेव यथा तन्मे प्रयोजनम् ।।"},
{"c": "13.1", "t": "भीष्म उवाच ।"},
{"c": "13.1", "n": "54", "i": 62956, "v": "सर्पोऽथार्जुनकं प्राह श्रुतं ते मृत्युभाषितम् । नानागसं मां पाशेन संतापयितुमर्हसि ।।"},
{"c": "13.1", "t": "लुब्धक उवाच ।"},
{"c": "13.1", "n": "55", "i": 62957, "v": "मृत्योः श्रुतं मे वचनं तव चैव भुजंगम । नैव तावद्विदोषत्वं भवति त्वयि पन्नग ।।"},
{"c": "13.1", "n": "56", "i": 62958, "v": "मृत्युस्त्वं चैव हेतुर्हि जन्तोरस्य विनाशने । उभयं कारणं मन्ये न कारणमकारणम् ।।"},
{"c": "13.1", "n": "57", "i": 62959, "v": "धिङ्मृत्युं च दुरात्मानं क्रूरं दुःखकरं सताम् । त्वां चैवाहं वधिष्यामि पापं पापस्य कारणम् ।।"},
{"c": "13.1", "t": "मृत्युरुवाच ।"},
{"c": "13.1", "n": "58", "i": 62960, "v": "विवशौ कालवशगावावां तद्दिष्टकारिणौ । नावां दोषेण गन्तव्यौ यदि सम्यक्प्रपश्यसि ।।"},
{"c": "13.1", "t": "लुब्धक उवाच ।"},
{"c": "13.1", "n": "59", "i": 62961, "v": "युवामुभौ कालवशौ यदि वै मृत्युपन्नगौ । हर्षक्रोधौ कथं स्यातामेतदिच्छामि वेदितुम् ।।"},
{"c": "13.1", "t": "मृत्युरुवाच ।"},
{"c": "13.1", "n": "60", "i": 62962, "v": "याः काश्चिदिह चेष्टाः स्युः सर्वाः कालप्रचोदिताः । पूर्वमेवैतदुक्तं हि मया लुब्धक कालतः ।।"},
{"c": "13.1", "n": "61", "i": 62963, "v": "तस्मादुभौ कालवशावावां तद्दिष्टकारिणौ । नावां दोषेण गन्तव्यौ त्वया लुब्धक कर्हिचित् ।।"},
{"c": "13.1", "t": "भीष्म उवाच ।"},
{"c": "13.1", "n": "62", "i": 62964, "v": "अथोपगम्य कालस्तु तस्मिन्धर्मार्थसंशये । अब्रवीत्पन्नगं मृत्युं लुब्धमर्जुनकं च तम् ।।"},
{"c": "13.1", "t": "काल उवाच ।"},
{"c": "13.1", "n": "63", "i": 62965, "v": "नैवाहं नाप्ययं मृत्युर्नायं लुब्धक पन्नगः । किल्बिषी जन्तुमरणे न वयं हि प्रयोजकाः ।।"},
{"c": "13.1", "n": "64", "i": 62966, "v": "अकरोद्यदयं कर्म तन्नोऽर्जुनक चोदकम् । प्रणाशहेतुर्नान्योऽस्य वध्यतेऽयं स्वकर्मणा ।।"},
{"c": "13.1", "n": "65", "i": 62967, "v": "यदनेन कृतं कर्म तेनायं निधनं गतः । विनाशहेतुः कर्मास्य सर्वे कर्मवशा वयम् ।।"},
{"c": "13.1", "n": "66", "i": 62968, "v": "कर्मदायादवाँल्लोकः कर्मसंबन्धलक्षणः । कर्माणि चोदयन्तीह यथान्योन्यं तथा वयम् ।।"},
{"c": "13.1", "n": "67", "i": 62969, "v": "यथा मृत्पिण्डतः कर्ता कुरुते यद्यदिच्छति । एवमात्मकृतं कर्म मानवः प्रतिपद्यते ।।"},
{"c": "13.1", "n": "68", "i": 62970, "v": "यथा छायातपौ नित्यं सुसंबद्धौ निरन्तरम् । तथा कर्म च कर्ता च संबद्धावात्मकर्मभिः ।।"},
{"c": "13.1", "n": "69", "i": 62971, "v": "एवं नाहं न वै मृत्युर्न सर्पो न तथा भवान् । न चेयं ब्राह्मणी वृद्धा शिशुरेवात्र कारणम् ।।"},
{"c": "13.1", "n": "70", "i": 62972, "v": "तस्मिंस्तथा ब्रुवाणे तु ब्राह्मणी गौतमी नृप । स्वकर्मप्रत्ययाँल्लोकान्मत्वार्जुनकमब्रवीत् ।।"},
{"c": "13.1", "n": "71", "i": 62973, "v": "नैव कालो न भुजगो न मृत्युरिह कारणम् । स्वकर्मभिरयं बालः कालेन निधनं गतः ।।"},
{"c": "13.1", "n": "72", "i": 62974, "v": "मया च तत्कृतं कर्म येनायं मे मृतः सुतः । यातु कालस्तथा मृत्युर्मुञ्चार्जुनक पन्नगम् ।।"},
{"c": "13.1", "t": "भीष्म उवाच ।"},
{"c": "13.1", "n": "73", "i": 62975, "v": "ततो यथागतं जग्मुर्मृत्युः कालोऽथ पन्नगः । अभूद्विरोषोऽर्जुनको विशोका चैव गौतमी ।।"},
{"c": "13.1", "n": "74", "i": 62976, "v": "एतच्छ्रुत्वा शमं गच्छ मा भूश्चिन्तापरो नृप । स्वकर्मप्रत्ययाँल्लोकांस्त्रीन्विद्धि मनुजर्षभ ।।"},
{"c": "13.1", "n": "75", "i": 62977, "v": "न तु त्वया कृतं पार्थ नापि दुर्योधनेन वै । कालेन तत्कृतं विद्धि विहता येन पार्थिवाः ।।"},
{"c": "13.1", "t": "वैशंपायन उवाच ।"},
{"c": "13.1", "n": "76", "i": 62978, "v": "इत्येतद्वचनं श्रुत्वा बभूव विगतज्वरः । युधिष्ठिरो महातेजाः पप्रच्छेदं च धर्मवित् ।।"},
{"c": "13.2", "t": "युधिष्ठिर उवाच ।"},
{"c": "13.2", "n": "1", "i": 62979, "v": "पितामह महाप्राज्ञ सर्वशास्त्रविशारद । श्रुतं मे महदाख्यानमिदं मतिमतां वर ।।"},
{"c": "13.2", "n": "2", "i": 62980, "v": "भूयस्तु श्रोतुमिच्छामि धर्मार्थसहितं नृप । कथ्यमानं त्वया किंचित्तन्मे व्याख्यातुमर्हसि ।।"},
{"c": "13.2", "n": "3", "i": 62981, "v": "केन मृत्युर्गृहस्थेन धर्ममाश्रित्य निर्जितः । इत्येतत्सर्वमाचक्ष्व तत्त्वेन मम पार्थिव ।।"},
{"c": "13.2", "t": "भीष्म उवाच ।"},
{"c": "13.2", "n": "4", "i": 62982, "v": "अत्राप्युदाहरन्तीममितिहासं पुरातनम् । यथा मृत्युर्गृहस्थेन धर्ममाश्रित्य निर्जितः ।।"},
{"c": "13.2", "n": "5", "i": 62983, "v": "मनोः प्रजापते राजन्निक्ष्वाकुरभवत्सुतः । तस्य पुत्रशतं जज्ञे नृपतेः सूर्यवर्चसः ।।"},
{"c": "13.2", "n": "6", "i": 62984, "v": "दशमस्तस्य पुत्रस्तु दशाश्वो नाम भारत । माहिष्मत्यामभूद्राजा धर्मात्मा सत्यविक्रमः ।।"},
{"c": "13.2", "n": "7", "i": 62985, "v": "दशाश्वस्य सुतस्त्वासीद्राजा परमधार्मिकः । सत्ये तपसि दाने च यस्य नित्यं रतं मनः ।।"},
{"c": "13.2", "n": "8", "i": 62986, "v": "मदिराश्व इति ख्यातः पृथिव्यां पृथिवीपतिः । धनुर्वेदे च वेदे च निरतो योऽभवत्सदा ।।"},
{"c": "13.2", "n": "9", "i": 62987, "v": "मदिराश्वस्य पुत्रस्तु द्युतिमान्नाम पार्थिवः । महाभागो महातेजा महासत्त्वो महाबलः ।।"},
{"c": "13.2", "n": "10", "i": 62988, "v": "पुत्रो द्युतिमतस्त्वासीत्सुवीरो नाम पार्थिवः । धर्मात्मा कोशवांश्चापि देवराज इवापरः ।।"},
{"c": "13.2", "n": "11", "i": 62989, "v": "सुवीरस्य तु पुत्रोऽभूत्सर्वसंग्रामदुर्जयः । दुर्जयेत्यभिविख्यातः सर्वशास्त्रविशारदः ।।"},
{"c": "13.2", "n": "12", "i": 62990, "v": "दुर्जयस्येन्द्रवपुषः पुत्रोऽग्निसदृशद्युतिः । दुर्योधनो नाम महान्राजासीद्राजसत्तम ।।"},
{"c": "13.2", "n": "13", "i": 62991, "v": "तस्येन्द्रसमवीर्यस्य संग्रामेष्वनिवर्तिनः । विषयश्च प्रभावश्च तुल्यमेवाभ्यवर्तत ।।"},
{"c": "13.2", "n": "14", "i": 62992, "v": "रत्नैर्धनैश्च पशुभिः सस्यैश्चापि पृथग्विधैः । नगरं विषयश्चास्य प्रतिपूर्णं तदाभवत् ।।"},
{"c": "13.2", "n": "15", "i": 62993, "v": "न तस्य विषये चाभूत्कृपणो नापि दुर्गतः । व्याधितो वा कृशो वापि तस्मिन्नाभून्नरः क्वचित् ।।"},
{"c": "13.2", "n": "16", "i": 62994, "v": "सुदक्षिणो मधुरवागनसूयुर्जितेन्द्रियः । धर्मात्मा चानृशंसश्च विक्रान्तोऽथाविकत्थनः ।।"},
{"c": "13.2", "n": "17", "i": 62995, "v": "यज्वा वदान्यो मेधावी ब्रह्मण्यः सत्यसंगरः । न चावमन्ता दाता च वेदवेदाङ्गपारगः ।।"},
{"c": "13.2", "n": "18", "i": 62996, "v": "तं नर्मदा देवनदी पुण्या शीतजला शिवा । चकमे पुरुषश्रेष्ठं स्वेन भावेन भारत ।।"},
{"c": "13.2", "n": "19", "i": 62997, "v": "तस्य जज्ञे तदा नद्यां कन्या राजीवलोचना । नाम्ना सुदर्शना राजन्रूपेण च सुदर्शना ।।"},
{"c": "13.2", "n": "20", "i": 62998, "v": "तादृग्रूपा न नारीषु भूतपूर्वा युधिष्ठिर । दुर्योधनसुता यादृगभवद्वरवर्णिनी ।।"},
{"c": "13.2", "n": "21", "i": 62999, "v": "तामग्निश्चकमे साक्षाद्राजकन्यां सुदर्शनाम् । भूत्वा च ब्राह्मणः साक्षाद्वरयामास तं नृपम् ।।"},
{"c": "13.2", "n": "22", "i": 63000, "v": "दरिद्रश्चासवर्णश्च ममायमिति पार्थिवः । न दित्सति सुतां तस्मै तां विप्राय सुदर्शनाम् ।।"},
{"c": "13.2", "n": "23", "i": 63001, "v": "ततोऽस्य वितते यज्ञे नष्टोऽभूद्धव्यवाहनः । ततो दुर्योधनो राजा वाक्यमाहर्त्विजस्तदा ।।"},
{"c": "13.2", "n": "24", "i": 63002, "v": "दुष्कृतं मम किं नु स्याद्भवतां वा द्विजर्षभाः । येन नाशं जगामाग्निः कृतं कुपुरुषेष्विव ।।"},
{"c": "13.2", "n": "25", "i": 63003, "v": "न ह्यल्पं दुष्कृतं नोऽस्ति येनाग्निर्नाशमागतः । भवतां वाथ वा मह्यं तत्त्वेनैतद्विमृश्यताम् ।।"},
{"c": "13.2", "n": "26", "i": 63004, "v": "एतद्राज्ञो वचः श्रुत्वा विप्रास्ते भरतर्षभ । नियता वाग्यताश्चैव पावकं शरणं ययुः ।।"},
{"c": "13.2", "n": "27", "i": 63005, "v": "तान्दर्शयामास तदा भगवान्हव्यवाहनः । स्वं रूपं दीप्तिमत्कृत्वा शरदर्कसमद्युतिः ।।"},
{"c": "13.2", "n": "28", "i": 63006, "v": "ततो महात्मा तानाह दहनो ब्राह्मणर्षभान् । वरयाम्यात्मनोऽर्थाय दुर्योधनसुतामिति ।।"},
{"c": "13.2", "n": "29", "i": 63007, "v": "ततस्ते काल्यमुत्थाय तस्मै राज्ञे न्यवेदयन् । ब्राह्मणा विस्मिताः सर्वे यदुक्तं चित्रभानुना ।।"},
{"c": "13.2", "n": "30", "i": 63008, "v": "ततः स राजा तच्छ्रुत्वा वचनं ब्रह्मवादिनाम् । अवाप्य परमं हर्षं तथेति प्राह बुद्धिमान् ।।"},
{"c": "13.2", "n": "31", "i": 63009, "v": "प्रायाचत नृपः शुल्कं भगवन्तं विभावसुम् । नित्यं सांनिध्यमिह ते चित्रभानो भवेदिति । तमाह भगवानग्निरेवमस्त्विति पार्थिवम् ।।"},
{"c": "13.2", "n": "32", "i": 63010, "v": "ततः सांनिध्यमध्यापि माहिष्मत्यां विभावसोः । दृष्टं हि सहदेवेन दिशो विजयता तदा ।।"},
{"c": "13.2", "n": "33", "i": 63011, "v": "ततस्तां समलंकृत्य कन्यामहतवाससम् । ददौ दुर्योधनो राजा पावकाय महात्मने ।।"},
{"c": "13.2", "n": "34", "i": 63012, "v": "प्रतिजग्राह चाग्निस्तां राजपुत्रीं सुदर्शनाम् । विधिना वेददृष्टेन वसोर्धारामिवाध्वरे ।।"},
{"c": "13.2", "n": "35", "i": 63013, "v": "तस्या रूपेण शीलेन कुलेन वपुषा श्रिया । अभवत्प्रीतिमानग्निर्गर्भं तस्यां समादधे ।।"},
{"c": "13.2", "n": "36", "i": 63014, "v": "तस्यां समभवत्पुत्रो नाम्नाग्नेयः सुदर्शनः । शिशुरेवाध्यगात्सर्वं स च ब्रह्म सनातनम् ।।"},
{"c": "13.2", "n": "37", "i": 63015, "v": "अथौघवान्नाम नृपो नृगस्यासीत्पितामहः । तस्याप्योघवती कन्या पुत्रश्चौघरथोऽभवत् ।।"},
{"c": "13.2", "n": "38", "i": 63016, "v": "तामोघवान्ददौ तस्मै स्वयमोघवतीं सुताम् । सुदर्शनाय विदुषे भार्यार्थे देवरूपिणीम् ।।"},
{"c": "13.2", "n": "39", "i": 63017, "v": "स गृहस्थाश्रमरतस्तया सह सुदर्शनः । कुरुक्षेत्रेऽवसद्राजन्नोघवत्या समन्वितः ।।"},
{"c": "13.2", "n": "40", "i": 63018, "v": "गृहस्थश्चावजेष्यामि मृत्युमित्येव स प्रभो । प्रतिज्ञामकरोद्धीमान्दीप्ततेजा विशां पते ।।"},
{"c": "13.2", "n": "41", "i": 63019, "v": "तामथौघवतीं राजन्स पावकसुतोऽब्रवीत् । अतिथेः प्रतिकूलं ते न कर्तव्यं कथंचन ।।"},
{"c": "13.2", "n": "42", "i": 63020, "v": "येन येन च तुष्येत नित्यमेव त्वयातिथिः । अप्यात्मनः प्रदानेन न ते कार्या विचारणा ।।"},
{"c": "13.2", "n": "43", "i": 63021, "v": "एतद्व्रतं मम सदा हृदि संपरिवर्तते । गृहस्थानां हि सुश्रोणि नातिथेर्विद्यते परम् ।।"},
{"c": "13.2", "n": "44", "i": 63022, "v": "प्रमाणं यदि वामोरु वचस्ते मम शोभने । इदं वचनमव्यग्रा हृदि त्वं धारयेः सदा ।।"},
{"c": "13.2", "n": "45", "i": 63023, "v": "निष्क्रान्ते मयि कल्याणि तथा संनिहितेऽनघे । नातिथिस्तेऽवमन्तव्यः प्रमाणं यद्यहं तव ।।"},
{"c": "13.2", "n": "46", "i": 63024, "v": "तमब्रवीदोघवती यता मूर्ध्नि कृताञ्जलिः । न मे त्वद्वचनात्किंचिदकर्तव्यं कथंचन ।।"},
{"c": "13.2", "n": "47", "i": 63025, "v": "जिगीषमाणं तु गृहे तदा मृत्युः सुदर्शनम् । पृष्ठतोऽन्वगमद्राजन्रन्ध्रान्वेषी तदा सदा ।।"},
{"c": "13.2", "n": "48", "i": 63026, "v": "इध्मार्थं तु गते तस्मिन्नग्निपुत्रे सुदर्शने । अतिथिर्ब्राह्मणः श्रीमांस्तामाहौघवतीं तदा ।।"},
{"c": "13.2", "n": "49", "i": 63027, "v": "आतिथ्यं दत्तमिच्छामि त्वयाद्य वरवर्णिनि । प्रमाणं यदि धर्मस्ते गृहस्थाश्रमसंमतः ।।"},
{"c": "13.2", "n": "50", "i": 63028, "v": "इत्युक्ता तेन विप्रेण राजपुत्री यशस्विनी । विधिना प्रतिजग्राह वेदोक्तेन विशां पते ।।"},
{"c": "13.2", "n": "51", "i": 63029, "v": "आसनं चैव पाद्यं च तस्मै दत्त्वा द्विजातये । प्रोवाचौघवती विप्रं केनार्थः किं ददामि ते ।।"},
{"c": "13.2", "n": "52", "i": 63030, "v": "तामब्रवीत्ततो विप्रो राजपुत्रीं सुदर्शनाम् । त्वया ममार्थः कल्याणि निर्विशङ्के तदाचर ।।"},
{"c": "13.2", "n": "53", "i": 63031, "v": "यदि प्रमाणं धर्मस्ते गृहस्थाश्रमसंमतः । प्रदानेनात्मनो राज्ञि कर्तुमर्हसि मे प्रियम् ।।"},
{"c": "13.2", "n": "54", "i": 63032, "v": "तथा संछन्द्यमानोऽन्यैरीप्सितैर्नृपकन्यया । नान्यमात्मप्रदानात्स तस्या वव्रे वरं द्विजः ।।"},
{"c": "13.2", "n": "55", "i": 63033, "v": "सा तु राजसुता स्मृत्वा भर्तुर्वचनमादितः । तथेति लज्जमाना सा तमुवाच द्विजर्षभम् ।।"},
{"c": "13.2", "n": "56", "i": 63034, "v": "ततो रहः स विप्रर्षिः सा चैवोपविवेश ह । संस्मृत्य भर्तुर्वचनं गृहस्थाश्रमकाङ्क्षिणः ।।"},
{"c": "13.2", "n": "57", "i": 63035, "v": "अथेध्मान्समुपादाय स पावकिरुपागमत् । मृत्युना रौद्रभावेन नित्यं बन्धुरिवान्वितः ।।"},
{"c": "13.2", "n": "58", "i": 63036, "v": "ततस्त्वाश्रममागम्य स पावकसुतस्तदा । तामाजुहावौघवतीं क्वासि यातेति चासकृत् ।।"},
{"c": "13.2", "n": "59", "i": 63037, "v": "तस्मै प्रतिवचः सा तु भर्त्रे न प्रददौ तदा । कराभ्यां तेन विप्रेण स्पृष्टा भर्तृव्रता सती ।।"},
{"c": "13.2", "n": "60", "i": 63038, "v": "उच्छिष्टास्मीति मन्वाना लज्जिता भर्तुरेव च । तूष्णींभूताभवत्साध्वी न चोवाचाथ किंचन ।।"},
{"c": "13.2", "n": "61", "i": 63039, "v": "अथ तां पुनरेवेदं प्रोवाच स सुदर्शनः । क्व सा साध्वी क्व सा याता गरीयः किमतो मम ।।"},
{"c": "13.2", "n": "62", "i": 63040, "v": "पतिव्रता सत्यशीला नित्यं चैवार्जवे रता । कथं न प्रत्युदेत्यद्य स्मयमाना यथा पुरा ।।"},
{"c": "13.2", "n": "63", "i": 63041, "v": "उटजस्थस्तु तं विप्रः प्रत्युवाच सुदर्शनम् । अतिथिं विद्धि संप्राप्तं पावके ब्राह्मणं च माम् ।।"},
{"c": "13.2", "n": "64", "i": 63042, "v": "अनया छन्द्यमानोऽहं भार्यया तव सत्तम । तैस्तैरतिथिसत्कारैरार्जवेऽस्या दृढं मनः ।।"},
{"c": "13.2", "n": "65", "i": 63043, "v": "अनेन विधिना सेयं मामर्चति शुभानना । अनुरूपं यदत्राद्य तद्भवान्वक्तुमर्हति ।।"},
{"c": "13.2", "n": "66", "i": 63044, "v": "कूटमुद्गरहस्तस्तु मृत्युस्तं वै समन्वयात् । हीनप्रतिज्ञमत्रैनं वधिष्यामीति चिन्तयन् ।।"},
{"c": "13.2", "n": "67", "i": 63045, "v": "सुदर्शनस्तु मनसा कर्मणा चक्षुषा गिरा । त्यक्तेर्ष्यस्त्यक्तमन्युश्च स्मयमानोऽब्रवीदिदम् ।।"},
{"c": "13.2", "n": "68", "i": 63046, "v": "सुरतं तेऽस्तु विप्राग्र्य प्रीतिर्हि परमा मम । गृहस्थस्य हि धर्मोऽग्र्यः संप्राप्तातिथिपूजनम् ।।"},
{"c": "13.2", "n": "69", "i": 63047, "v": "अतिथिः पूजितो यस्य गृहस्थस्य तु गच्छति । नान्यस्तस्मात्परो धर्म इति प्राहुर्मनीषिणः ।।"},
{"c": "13.2", "n": "70", "i": 63048, "v": "प्राणा हि मम दाराश्च यच्चान्यद्विद्यते वसु । अतिथिभ्यो मया देयमिति मे व्रतमाहितम् ।।"},
{"c": "13.2", "n": "71", "i": 63049, "v": "निःसंदिग्धं मया वाक्यमेतत्ते समुदाहृतम् । तेनाहं विप्र सत्येन स्वयमात्मानमालभे ।।"},
{"c": "13.2", "n": "72", "i": 63050, "v": "पृथिवी वायुराकाशमापो ज्योतिश्च पञ्चमम् । बुद्धिरात्मा मनः कालो दिशश्चैव गुणा दश ।।"},
{"c": "13.2", "n": "73", "i": 63051, "v": "नित्यमेते हि पश्यन्ति देहिनां देहसंश्रिताः । सुकृतं दुष्कृतं चापि कर्म धर्मभृतां वर ।।"},
{"c": "13.2", "n": "74", "i": 63052, "v": "यथैषा नानृता वाणी मयाद्य समुदाहृता । तेन सत्येन मां देवाः पालयन्तु दहन्तु वा ।।"},
{"c": "13.2", "n": "75", "i": 63053, "v": "ततो नादः समभवद्दिक्षु सर्वासु भारत । असकृत्सत्यमित्येव नैतन्मिथ्येति सर्वशः ।।"},
{"c": "13.2", "n": "76", "i": 63054, "v": "उटजात्तु ततस्तस्मान्निश्चक्राम स वै द्विजः । वपुषा खं च भूमिं च व्याप्य वायुरिवोद्यतः ।।"},
{"c": "13.2", "n": "77", "i": 63055, "v": "स्वरेण विप्रः शैक्षेण त्रीँल्लोकाननुनादयन् । उवाच चैनं धर्मज्ञं पूर्वमामन्त्र्य नामतः ।।"},
{"c": "13.2", "n": "78", "i": 63056, "v": "धर्मोऽहमस्मि भद्रं ते जिज्ञासार्थं तवानघ । प्राप्तः सत्यं च ते ज्ञात्वा प्रीतिर्मे परमा त्वयि ।।"},
{"c": "13.2", "n": "79", "i": 63057, "v": "विजितश्च त्वया मृत्युर्योऽयं त्वामनुगच्छति । रन्ध्रान्वेषी तव सदा त्वया धृत्या वशीकृतः ।।"},
{"c": "13.2", "n": "80", "i": 63058, "v": "न चास्ति शक्तिस्त्रैलोक्ये कस्यचित्पुरुषोत्तम । पतिव्रतामिमां साध्वीं तवोद्वीक्षितुमप्युत ।।"},
{"c": "13.2", "n": "81", "i": 63059, "v": "रक्षिता त्वद्गुणैरेषा पतिव्रतगुणैस्तथा । अधृष्या यदियं ब्रूयात्तथा तन्नान्यथा भवेत् ।।"},
{"c": "13.2", "n": "82", "i": 63060, "v": "एषा हि तपसा स्वेन संयुक्ता ब्रह्मवादिनी । पावनार्थं च लोकस्य सरिच्छ्रेष्ठा भविष्यति ।।"},
{"c": "13.2", "n": "83", "i": 63061, "v": "अर्धेनौघवती नाम त्वामर्धेनानुयास्यति । शरीरेण महाभागा योगो ह्यस्या वशे स्थितः ।।"},
{"c": "13.2", "n": "84", "i": 63062, "v": "अनया सह लोकांश्च गन्तासि तपसार्जितान् । यत्र नावृत्तिमभ्येति शाश्वतांस्तान्सनातनान् ।।"},
{"c": "13.2", "n": "85", "i": 63063, "v": "अनेन चैव देहेन लोकांस्त्वमभिपत्स्यसे । निर्जितश्च त्वया मृत्युरैश्वर्यं च तवोत्तमम् ।।"},
{"c": "13.2", "n": "86", "i": 63064, "v": "पञ्च भूतान्यतिक्रान्तः स्ववीर्याच्च मनोभवः । गृहस्थधर्मेणानेन कामक्रोधौ च ते जितौ ।।"},
{"c": "13.2", "n": "87", "i": 63065, "v": "स्नेहो रागश्च तन्द्री च मोहो द्रोहश्च केवलः । तव शुश्रूषया राजन्राजपुत्र्या विनिर्जिताः ।।"},
{"c": "13.2", "t": "भीष्म उवाच ।"},
{"c": "13.2", "n": "88", "i": 63066, "v": "शुक्लानां तु सहस्रेण वाजिनां रथमुत्तमम् । युक्तं प्रगृह्य भगवान्व्यवसायो जगाम तम् ।।"},
{"c": "13.2", "n": "89", "i": 63067, "v": "मृत्युरात्मा च लोकाश्च जिता भूतानि पञ्च च । बुद्धिः कालो मनो व्योम कामक्रोधौ तथैव च ।।"},
{"c": "13.2", "n": "90", "i": 63068, "v": "तस्माद्गृहाश्रमस्थस्य नान्यद्दैवतमस्ति वै । ऋतेऽतिथिं नरव्याघ्र मनसैतद्विचारय ।।"},
{"c": "13.2", "n": "91", "i": 63069, "v": "अतिथिः पूजितो यस्य ध्यायते मनसा शुभम् । न तत्क्रतुशतेनापि तुल्यमाहुर्मनीषिणः ।।"},
{"c": "13.2", "n": "92", "i": 63070, "v": "पात्रं त्वतिथिमासाद्य शीलाढ्यं यो न पूजयेत् । स दत्त्वा सुकृतं तस्य क्षपयेत ह्यनर्चितः ।।"},
{"c": "13.2", "n": "93", "i": 63071, "v": "एतत्ते कथितं पुत्र मयाख्यानमनुत्तमम् । यथा हि विजितो मृत्युर्गृहस्थेन पुराभवत् ।।"},
{"c": "13.2", "n": "94", "i": 63072, "v": "धन्यं यशस्यमायुष्यमिदमाख्यानमुत्तमम् । बुभूषताभिमन्तव्यं सर्वदुश्चरितापहम् ।।"},
{"c": "13.2", "n": "95", "i": 63073, "v": "य इदं कथयेद्विद्वानहन्यहनि भारत । सुदर्शनस्य चरितं पुण्याँल्लोकानवाप्नुयात् ।।"},
{"c": "13.3", "t": "युधिष्ठिर उवाच ।"},
{"c": "13.3", "n": "1", "i": 63074, "v": "ब्राह्मण्यं यदि दुष्प्रापं त्रिभिर्वर्णैर्नराधिप । कथं प्राप्तं महाराज क्षत्रियेण महात्मना ।।"},
{"c": "13.3", "n": "2", "i": 63075, "v": "विश्वामित्रेण धर्मात्मन्ब्राह्मणत्वं नरर्षभ । श्रोतुमिच्छामि तत्त्वेन तन्मे ब्रूहि पितामह ।।"},
{"c": "13.3", "n": "3", "i": 63076, "v": "तेन ह्यमितवीर्येण वसिष्ठस्य महात्मनः । हतं पुत्रशतं सद्यस्तपसा प्रपितामह ।।"},
{"c": "13.3", "n": "4", "i": 63077, "v": "यातुधानाश्च बहवो राक्षसास्तिग्मतेजसः । मन्युनाविष्टदेहेन सृष्टाः कालान्तकोपमाः ।।"},
{"c": "13.3", "n": "5", "i": 63078, "v": "महान्कुशिकवंशश्च ब्रह्मर्षिशतसंकुलः । स्थापितो नरलोकेऽस्मिन्विद्वान्ब्राह्मणसंस्तुतः ।।"},
{"c": "13.3", "n": "6", "i": 63079, "v": "ऋचीकस्यात्मजश्चैव शुनःशेपो महातपाः । विमोक्षितो महासत्रात्पशुतामभ्युपागतः ।।"},
{"c": "13.3", "n": "7", "i": 63080, "v": "हरिश्चन्द्रक्रतौ देवांस्तोषयित्वात्मतेजसा । पुत्रतामनुसंप्राप्तो विश्वामित्रस्य धीमतः ।।"},
{"c": "13.3", "n": "8", "i": 63081, "v": "नाभिवादयते ज्येष्ठं देवरातं नराधिप । पुत्राः पञ्चशताश्चापि शप्ताः श्वपचतां गताः ।।"},
{"c": "13.3", "n": "9", "i": 63082, "v": "त्रिशङ्कुर्बन्धुसंत्यक्त इक्ष्वाकुः प्रीतिपूर्वकम् । अवाक्शिरा दिवं नीतो दक्षिणामाश्रितो दिशम् ।।"},
{"c": "13.3", "n": "10", "i": 63083, "v": "विश्वामित्रस्य विपुला नदी राजर्षिसेविता । कौशिकीति शिवा पुण्या ब्रह्मर्षिगणसेविता ।।"},
{"c": "13.3", "n": "11", "i": 63084, "v": "तपोविघ्नकरी चैव पञ्चचूडा सुसंमता । रम्भा नामाप्सराः शापाद्यस्य शैलत्वमागता ।।"},
{"c": "13.3", "n": "12", "i": 63085, "v": "तथैवास्य भयाद्बद्ध्वा वसिष्ठः सलिले पुरा । आत्मानं मज्जयामास विपाशः पुनरुत्थितः ।।"},
{"c": "13.3", "n": "13", "i": 63086, "v": "तदाप्रभृति पुण्या हि विपाशाभून्महानदी । विख्याता कर्मणा तेन वसिष्ठस्य महात्मनः ।।"},
{"c": "13.3", "n": "14", "i": 63087, "v": "वाग्भिश्च भगवान्येन देवसेनाग्रगः प्रभुः । स्तुतः प्रीतमनाश्चासीच्छापाच्चैनममोचयत् ।।"},
{"c": "13.3", "n": "15", "i": 63088, "v": "ध्रुवस्यौत्तानपादस्य ब्रह्मर्षीणां तथैव च । मध्ये ज्वलति यो नित्यमुदीचीमाश्रितो दिशम् ।।"},
{"c": "13.3", "n": "16", "i": 63089, "v": "तस्यैतानि च कर्माणि तथान्यानि च कौरव । क्षत्रियस्येत्यतो जातमिदं कौतूहलं मम ।।"},
{"c": "13.3", "n": "17", "i": 63090, "v": "किमेतदिति तत्त्वेन प्रब्रूहि भरतर्षभ । देहान्तरमनासाद्य कथं स ब्राह्मणोऽभवत् ।।"},
{"c": "13.3", "n": "18", "i": 63091, "v": "एतत्तत्त्वेन मे राजन्सर्वमाख्यातुमर्हसि । मतंगस्य यथातत्त्वं तथैवैतद्ब्रवीहि मे ।।"},
{"c": "13.3", "n": "19", "i": 63092, "v": "स्थाने मतंगो ब्राह्मण्यं नालभद्भरतर्षभ । चण्डालयोनौ जातो हि कथं ब्राह्मण्यमाप्नुयात् ।।"},
{"c": "13.4", "t": "भीष्म उवाच ।"},
{"c": "13.4", "n": "1", "i": 63093, "v": "श्रूयतां पार्थ तत्त्वेन विश्वामित्रो यथा पुरा । ब्राह्मणत्वं गतस्तात ब्रह्मर्षित्वं तथैव च ।।"},
{"c": "13.4", "n": "2", "i": 63094, "v": "भरतस्यान्वये चैवाजमीढो नाम पार्थिवः । बभूव भरतश्रेष्ठ यज्वा धर्मभृतां वरः ।।"},
{"c": "13.4", "n": "3", "i": 63095, "v": "तस्य पुत्रो महानासीज्जह्नुर्नाम नरेश्वरः । दुहितृत्वमनुप्राप्ता गङ्गा यस्य महात्मनः ।।"},
{"c": "13.4", "n": "4", "i": 63096, "v": "तस्यात्मजस्तुल्यगुणः सिन्धुद्वीपो महायशाः । सिन्धुद्वीपाच्च राजर्षिर्बलाकाश्वो महाबलः ।।"},
{"c": "13.4", "n": "5", "i": 63097, "v": "वल्लभस्तस्य तनयः साक्षाद्धर्म इवापरः । कुशिकस्तस्य तनयः सहस्राक्षसमद्युतिः ।।"},
{"c": "13.4", "n": "6", "i": 63098, "v": "कुशिकस्यात्मजः श्रीमान्गाधिर्नाम जनेश्वरः । अपुत्रः स महाबाहुर्वनवासमुदावसत् ।।"},
{"c": "13.4", "n": "7", "i": 63099, "v": "कन्या जज्ञे सुता तस्य वने निवसतः सतः । नाम्ना सत्यवती नाम रूपेणाप्रतिमा भुवि ।।"},
{"c": "13.4", "n": "8", "i": 63100, "v": "तां वव्रे भार्गवः श्रीमांश्च्यवनस्यात्मजः प्रभुः । ऋचीक इति विख्यातो विपुले तपसि स्थितः ।।"},
{"c": "13.4", "n": "9", "i": 63101, "v": "स तां न प्रददौ तस्मै ऋचीकाय महात्मने । दरिद्र इति मत्वा वै गाधिः शत्रुनिबर्हणः ।।"},
{"c": "13.4", "n": "10", "i": 63102, "v": "प्रत्याख्याय पुनर्यान्तमब्रवीद्राजसत्तमः । शुल्कं प्रदीयतां मह्यं ततो वेत्स्यसि मे सुताम् ।।"},
{"c": "13.4", "t": "ऋचीक उवाच ।"},
{"c": "13.4", "n": "11", "i": 63103, "v": "किं प्रयच्छामि राजेन्द्र तुभ्यं शुल्कमहं नृप । दुहितुर्ब्रूह्यसंसक्तो मात्राभूत्ते विचारणा ।।"},
{"c": "13.4", "t": "गाधिरुवाच ।"},
{"c": "13.4", "n": "12", "i": 63104, "v": "चन्द्ररश्मिप्रकाशानां हयानां वातरंहसाम् । एकतः श्यामकर्णानां सहस्रं देहि भार्गव ।।"},
{"c": "13.4", "t": "भीष्म उवाच ।"},
{"c": "13.4", "n": "13", "i": 63105, "v": "ततः स भृगुशार्दूलश्च्यवनस्यात्मजः प्रभुः । अब्रवीद्वरुणं देवमादित्यं पतिमम्भसाम् ।।"},
{"c": "13.4", "n": "14", "i": 63106, "v": "एकतः श्यामकर्णानां हयानां चन्द्रवर्चसाम् । सहस्रं वातवेगानां भिक्षे त्वां देवसत्तम ।।"},
{"c": "13.4", "n": "15", "i": 63107, "v": "तथेति वरुणो देव आदित्यो भृगुसत्तमम् । उवाच यत्र ते छन्दस्तत्रोत्थास्यन्ति वाजिनः ।।"},
{"c": "13.4", "n": "16", "i": 63108, "v": "ध्यातमात्रे ऋचीकेन हयानां चन्द्रवर्चसाम् । गङ्गाजलात्समुत्तस्थौ सहस्रं विपुलौजसाम् ।।"},
{"c": "13.4", "n": "17", "i": 63109, "v": "अदूरे कन्यकुब्जस्य गङ्गायास्तीरमुत्तमम् । अश्वतीर्थं तदद्यापि मानवाः परिचक्षते ।।"},
{"c": "13.4", "n": "18", "i": 63110, "v": "तत्तदा गाधये तात सहस्रं वाजिनां शुभम् । ऋचीकः प्रददौ प्रीतः शुल्कार्थं जपतां वरः ।।"},
{"c": "13.4", "n": "19", "i": 63111, "v": "ततः स विस्मितो राजा गाधिः शापभयेन च । ददौ तां समलंकृत्य कन्यां भृगुसुताय वै ।।"},
{"c": "13.4", "n": "20", "i": 63112, "v": "जग्राह पाणिं विधिना तस्य ब्रह्मर्षिसत्तमः । सा च तं पतिमासाद्य परं हर्षमवाप ह ।।"},
{"c": "13.4", "n": "21", "i": 63113, "v": "स तुतोष च विप्रर्षिस्तस्या वृत्तेन भारत । छन्दयामास चैवैनां वरेण वरवर्णिनीम् ।।"},
{"c": "13.4", "n": "22", "i": 63114, "v": "मात्रे तत्सर्वमाचख्यौ सा कन्या राजसत्तमम् । अथ तामब्रवीन्माता सुतां किंचिदवाङ्मुखीम् ।।"},
{"c": "13.4", "n": "23", "i": 63115, "v": "ममापि पुत्रि भर्ता ते प्रसादं कर्तुमर्हति । अपत्यस्य प्रदानेन समर्थः स महातपाः ।।"},
{"c": "13.4", "n": "24", "i": 63116, "v": "ततः सा त्वरितं गत्वा तत्सर्वं प्रत्यवेदयत् । मातुश्चिकीर्षितं राजन्नृचीकस्तामथाब्रवीत् ।।"},
{"c": "13.4", "n": "25", "i": 63117, "v": "गुणवन्तमपत्यं वै त्वं च सा जनयिष्यथः । जनन्यास्तव कल्याणि मा भूद्वै प्रणयोऽन्यथा ।।"},
{"c": "13.4", "n": "26", "i": 63118, "v": "तव चैव गुणश्लाघी पुत्र उत्पत्स्यते शुभे । अस्मद्वंशकरः श्रीमांस्तव भ्राता च वंशकृत् ।।"},
{"c": "13.4", "n": "27", "i": 63119, "v": "ऋतुस्नाता च साश्वत्थं त्वं च वृक्षमुदुम्बरम् । परिष्वजेथाः कल्याणि तत इष्टमवाप्स्यथः ।।"},
{"c": "13.4", "n": "28", "i": 63120, "v": "चरुद्वयमिदं चैव मन्त्रपूतं शुचिस्मिते । त्वं च सा चोपयुञ्जीथां ततः पुत्राववाप्स्यथः ।।"},
{"c": "13.4", "n": "29", "i": 63121, "v": "ततः सत्यवती हृष्टा मातरं प्रत्यभाषत । यदृचीकेन कथितं तच्चाचख्यौ चरुद्वयम् ।।"},
{"c": "13.4", "n": "30", "i": 63122, "v": "तामुवाच ततो माता सुतां सत्यवतीं तदा । पुत्रि मूर्ध्ना प्रपन्नायाः कुरुष्व वचनं मम ।।"},
{"c": "13.4", "n": "31", "i": 63123, "v": "भर्त्रा य एष दत्तस्ते चरुर्मन्त्रपुरस्कृतः । एतं प्रयच्छ मह्यं त्वं मदीयं त्वं गृहाण च ।।"},
{"c": "13.4", "n": "32", "i": 63124, "v": "व्यत्यासं वृक्षयोश्चापि करवाव शुचिस्मिते । यदि प्रमाणं वचनं मम मातुरनिन्दिते ।।"},
{"c": "13.4", "n": "33", "i": 63125, "v": "व्यक्तं भगवता चात्र कृतमेवं भविष्यति । ततो मे त्वच्चरौ भावः पादपे च सुमध्यमे । कथं विशिष्टो भ्राता ते भवेदित्येव चिन्तय ।।"},
{"c": "13.4", "n": "34", "i": 63126, "v": "तथा च कृतवत्यौ ते माता सत्यवती च सा । अथ गर्भावनुप्राप्ते उभे ते वै युधिष्ठिर ।।"},
{"c": "13.4", "n": "35", "i": 63127, "v": "दृष्ट्वा गर्भमनुप्राप्तां भार्यां स च महानृषिः । उवाच तां सत्यवतीं दुर्मना भृगुसत्तमः ।।"},
{"c": "13.4", "n": "36", "i": 63128, "v": "व्यत्यासेनोपयुक्तस्ते चरुर्व्यक्तं भविष्यति । व्यत्यासः पादपे चापि सुव्यक्तं ते कृतः शुभे ।।"},
{"c": "13.4", "n": "37", "i": 63129, "v": "मया हि विश्वं यद्ब्रह्म त्वच्चरौ संनिवेशितम् । क्षत्रवीर्यं च सकलं चरौ तस्या निवेशितम् ।।"},
{"c": "13.4", "n": "38", "i": 63130, "v": "त्रिलोकविख्यातगुणं त्वं विप्रं जनयिष्यसि । सा च क्षत्रं विशिष्टं वै तत एतत्कृतं मया ।।"},
{"c": "13.4", "n": "39", "i": 63131, "v": "व्यत्यासस्तु कृतो यस्मात्त्वया मात्रा तथैव च । तस्मात्सा ब्राह्मणश्रेष्ठं माता ते जनयिष्यति ।।"},
{"c": "13.4", "n": "40", "i": 63132, "v": "क्षत्रियं तूग्रकर्माणं त्वं भद्रे जनयिष्यसि । न हि ते तत्कृतं साधु मातृस्नेहेन भामिनि ।।"},
{"c": "13.4", "n": "41", "i": 63133, "v": "सा श्रुत्वा शोकसंतप्ता पपात वरवर्णिनी । भूमौ सत्यवती राजंश्छिन्नेव रुचिरा लता ।।"},
{"c": "13.4", "n": "42", "i": 63134, "v": "प्रतिलभ्य च सा संज्ञां शिरसा प्रणिपत्य च । उवाच भार्या भर्तारं गाधेयी ब्राह्मणर्षभम् ।।"},
{"c": "13.4", "n": "43", "i": 63135, "v": "प्रसादयन्त्यां भार्यायां मयि ब्रह्मविदां वर । प्रसादं कुरु विप्रर्षे न मे स्यात्क्षत्रियः सुतः ।।"},
{"c": "13.4", "n": "44", "i": 63136, "v": "कामं ममोग्रकर्मा वै पौत्रो भवितुमर्हति । न तु मे स्यात्सुतो ब्रह्मन्नेष मे दीयतां वरः ।।"},
{"c": "13.4", "n": "45", "i": 63137, "v": "एवमस्त्विति होवाच स्वां भार्यां सुमहातपाः । ततः सा जनयामास जमदग्निं सुतं शुभम् ।।"},
{"c": "13.4", "n": "46", "i": 63138, "v": "विश्वामित्रं चाजनयद्गाधेर्भार्या यशस्विनी । ऋषेः प्रभावाद्राजेन्द्र ब्रह्मर्षिं ब्रह्मवादिनम् ।।"},
{"c": "13.4", "n": "47", "i": 63139, "v": "ततो ब्राह्मणतां यातो विश्वामित्रो महातपाः । क्षत्रियः सोऽप्यथ तथा ब्रह्मवंशस्य कारकः ।।"},
{"c": "13.4", "n": "48", "i": 63140, "v": "तस्य पुत्रा महात्मानो ब्रह्मवंशविवर्धनाः । तपस्विनो ब्रह्मविदो गोत्रकर्तार एव च ।।"},
{"c": "13.4", "n": "49", "i": 63141, "v": "मधुच्छन्दश्च भगवान्देवरातश्च वीर्यवान् । अक्षीणश्च शकुन्तश्च बभ्रुः कालपथस्तथा ।।"},
{"c": "13.4", "n": "50", "i": 63142, "v": "याज्ञवल्क्यश्च विख्यातस्तथा स्थूणो महाव्रतः । उलूको यमदूतश्च तथर्षिः सैन्धवायनः ।।"},
{"c": "13.4", "n": "51", "i": 63143, "v": "कर्णजङ्घश्च भगवान्गालवश्च महानृषिः । ऋषिर्वज्रस्तथाख्यातः शालङ्कायन एव च ।।"},
{"c": "13.4", "n": "52", "i": 63144, "v": "लालाट्यो नारदश्चैव तथा कूर्चमुखः स्मृतः । वादुलिर्मुसलश्चैव रक्षोग्रीवस्तथैव च ।।"},
{"c": "13.4", "n": "53", "i": 63145, "v": "अङ्घ्रिको नैकभृच्चैव शिलायूपः सितः शुचिः । चक्रको मारुतन्तव्यो वातघ्नोऽथाश्वलायनः ।।"},
{"c": "13.4", "n": "54", "i": 63146, "v": "श्यामायनोऽथ गार्ग्यश्च जाबालिः सुश्रुतस्तथा । कारीषिरथ संश्रुत्यः परपौरवतन्तवः ।।"},
{"c": "13.4", "n": "55", "i": 63147, "v": "महानृषिश्च कपिलस्तथर्षिस्तारकायनः । तथैव चोपगहनस्तथर्षिश्चार्जुनायनः ।।"},
{"c": "13.4", "n": "56", "i": 63148, "v": "मार्गमित्रिर्हिरण्याक्षो जङ्घारिर्बभ्रुवाहनः । सूतिर्विभूतिः सूतश्च सुरङ्गश्च तथैव हि ।।"},
{"c": "13.4", "n": "57", "i": 63149, "v": "आराद्धिर्नामयश्चैव चाम्पेयोज्जयनौ तथा । नवतन्तुर्बकनखः शयोनरतिरेव च ।।"},
{"c": "13.4", "n": "58", "i": 63150, "v": "शयोरुहश्चारुमत्स्यः शिरीषी चाथ गार्दभिः । उज्जयोनिरदापेक्षी नारदी च महानृषिः । विश्वामित्रात्मजाः सर्वे मुनयो ब्रह्मवादिनः ।।"},
{"c": "13.4", "n": "59", "i": 63151, "v": "तन्नैष क्षत्रियो राजन्विश्वामित्रो महातपाः । ऋचीकेनाहितं ब्रह्म परमेतद्युधिष्ठिर ।।"},
{"c": "13.4", "n": "60", "i": 63152, "v": "एतत्ते सर्वमाख्यातं तत्त्वेन भरतर्षभ । विश्वामित्रस्य वै जन्म सोमसूर्याग्नितेजसः ।।"},
{"c": "13.4", "n": "61", "i": 63153, "v": "यत्र यत्र च संदेहो भूयस्ते राजसत्तम । तत्र तत्र च मां ब्रूहि च्छेत्तास्मि तव संशयान् ।।"},
{"c": "13.5", "t": "युधिष्ठिर उवाच ।"},
{"c": "13.5", "n": "1", "i": 63154, "v": "आनृशंसस्य धर्मस्य गुणान्भक्तजनस्य च । श्रोतुमिच्छामि कार्त्स्न्येन तन्मे ब्रूहि पितामह ।।"},
{"c": "13.5", "t": "भीष्म उवाच ।"},
{"c": "13.5", "n": "2", "i": 63155, "v": "विषये काशिराजस्य ग्रामान्निष्क्रम्य लुब्धकः । सविषं काण्डमादाय मृगयामास वै मृगम् ।।"},
{"c": "13.5", "n": "3", "i": 63156, "v": "तत्र चामिषलुब्धेन लुब्धकेन महावने । अविदूरे मृगं दृष्ट्वा बाणः प्रतिसमाहितः ।।"},
{"c": "13.5", "n": "4", "i": 63157, "v": "तेन दुर्वारितास्त्रेण निमित्तचपलेषुणा । महान्वनतरुर्विद्धो मृगं तत्र जिघांसता ।।"},
{"c": "13.5", "n": "5", "i": 63158, "v": "स तीक्ष्णविषदिग्धेन शरेणातिबलात्कृतः । उत्सृज्य फलपत्राणि पादपः शोषमागतः ।।"},
{"c": "13.5", "n": "6", "i": 63159, "v": "तस्मिन्वृक्षे तथाभूते कोटरेषु चिरोषितः । न जहाति शुको वासं तस्य भक्त्या वनस्पतेः ।।"},
{"c": "13.5", "n": "7", "i": 63160, "v": "निष्प्रचारो निराहारो ग्लानः शिथिलवागपि । कृतज्ञः सह वृक्षेण धर्मात्मा स व्यशुष्यत ।।"},
{"c": "13.5", "n": "8", "i": 63161, "v": "तमुदारं महासत्त्वमतिमानुषचेष्टितम् । समदुःखसुखं ज्ञात्वा विस्मितः पाकशासनः ।।"},
{"c": "13.5", "n": "9", "i": 63162, "v": "ततश्चिन्तामुपगतः शक्रः कथमयं द्विजः । तिर्यग्योनावसंभाव्यमानृशंस्यं समास्थितः ।।"},
{"c": "13.5", "n": "10", "i": 63163, "v": "अथ वा नात्र चित्रं हीत्यभवद्वासवस्य तु । प्राणिनामिह सर्वेषां सर्वं सर्वत्र दृश्यते ।।"},
{"c": "13.5", "n": "11", "i": 63164, "v": "ततो ब्राह्मणवेषेण मानुषं रूपमास्थितः । अवतीर्य महीं शक्रस्तं पक्षिणमुवाच ह ।।"},
{"c": "13.5", "n": "12", "i": 63165, "v": "शुक भोः पक्षिणां श्रेष्ठ दाक्षेयी सुप्रजास्त्वया । पृच्छे त्वा शुष्कमेतं वै कस्मान्न त्यजसि द्रुमम् ।।"},
{"c": "13.5", "n": "13", "i": 63166, "v": "अथ पृष्टः शुकः प्राह मूर्ध्ना समभिवाद्य तम् । स्वागतं देवराजाय विज्ञातस्तपसा मया ।।"},
{"c": "13.5", "n": "14", "i": 63167, "v": "ततो दशशताक्षेण साधु साध्विति भाषितम् । अहो विज्ञानमित्येवं तपसा पूजितस्ततः ।।"},
{"c": "13.5", "n": "15", "i": 63168, "v": "तमेवं शुभकर्माणं शुकं परमधार्मिकम् । विजानन्नपि तां प्राप्तिं पप्रच्छ बलसूदनः ।।"},
{"c": "13.5", "n": "16", "i": 63169, "v": "निष्पत्रमफलं शुष्कमशरण्यं पतत्रिणाम् । किमर्थं सेवसे वृक्षं यदा महदिदं वनम् ।।"},
{"c": "13.5", "n": "17", "i": 63170, "v": "अन्येऽपि बहवो वृक्षाः पत्रसंछन्नकोटराः । शुभाः पर्याप्तसंचारा विद्यन्तेऽस्मिन्महावने ।।"},
{"c": "13.5", "n": "18", "i": 63171, "v": "गतायुषमसामर्थ्यं क्षीणसारं हतश्रियम् । विमृश्य प्रज्ञया धीर जहीमं ह्यस्थिरं द्रुमम् ।।"},
{"c": "13.5", "n": "19", "i": 63172, "v": "तदुपश्रुत्य धर्मात्मा शुकः शक्रेण भाषितम् । सुदीर्घमभिनिःश्वस्य दीनो वाक्यमुवाच ह ।।"},
{"c": "13.5", "n": "20", "i": 63173, "v": "अनतिक्रमणीयानि दैवतानि शचीपते । यत्राभवस्तत्र भवस्तन्निबोध सुराधिप ।।"},
{"c": "13.5", "n": "21", "i": 63174, "v": "अस्मिन्नहं द्रुमे जातः साधुभिश्च गुणैर्युतः । बालभावे च संगुप्तः शत्रुभिश्च न धर्षितः ।।"},
{"c": "13.5", "n": "22", "i": 63175, "v": "किमनुक्रोशवैफल्यमुत्पादयसि मेऽनघ । आनृशंस्येऽनुरक्तस्य भक्तस्यानुगतस्य च ।।"},
{"c": "13.5", "n": "23", "i": 63176, "v": "अनुक्रोशो हि साधूनां सुमहद्धर्मलक्षणम् । अनुक्रोशश्च साधूनां सदा प्रीतिं प्रयच्छति ।।"},
{"c": "13.5", "n": "24", "i": 63177, "v": "त्वमेव दैवतैः सर्वैः पृच्छ्यसे धर्मसंशयान् । अतस्त्वं देव देवानामाधिपत्ये प्रतिष्ठितः ।।"},
{"c": "13.5", "n": "25", "i": 63178, "v": "नार्हसि त्वं सहस्राक्ष त्याजयित्वेह भक्तितः । समर्थमुपजीव्येमं त्यजेयं कथमद्य वै ।।"},
{"c": "13.5", "n": "26", "i": 63179, "v": "तस्य वाक्येन सौम्येन हर्षितः पाकशासनः । शुकं प्रोवाच धर्मज्ञमानृशंस्येन तोषितः ।।"},
{"c": "13.5", "n": "27", "i": 63180, "v": "वरं वृणीष्वेति तदा स च वव्रे वरं शुकः । आनृशंस्यपरो नित्यं तस्य वृक्षस्य संभवम् ।।"},
{"c": "13.5", "n": "28", "i": 63181, "v": "विदित्वा च दृढां शक्रस्तां शुके शीलसंपदम् । प्रीतः क्षिप्रमथो वृक्षममृतेनावसिक्तवान् ।।"},
{"c": "13.5", "n": "29", "i": 63182, "v": "ततः फलानि पत्राणि शाखाश्चापि मनोरमाः । शुकस्य दृढभक्तित्वाच्छ्रीमत्त्वं चाप स द्रुमः ।।"},
{"c": "13.5", "n": "30", "i": 63183, "v": "शुकश्च कर्मणा तेन आनृशंस्यकृतेन ह । आयुषोऽन्ते महाराज प्राप शक्रसलोकताम् ।।"},
{"c": "13.5", "n": "31", "i": 63184, "v": "एवमेव मनुष्येन्द्र भक्तिमन्तं समाश्रितः । सर्वार्थसिद्धिं लभते शुकं प्राप्य यथा द्रुमः ।।"},
{"c": "13.6", "t": "युधिष्ठिर उवाच ।"},
{"c": "13.6", "n": "1", "i": 63185, "v": "पितामह महाप्राज्ञ सर्वशास्त्रविशारद । दैवे पुरुषकारे च किं स्विच्छ्रेष्ठतरं भवेत् ।।"},
{"c": "13.6", "t": "भीष्म उवाच ।"},
{"c": "13.6", "n": "2", "i": 63186, "v": "अत्राप्युदाहरन्तीममितिहासं पुरातनम् । वसिष्ठस्य च संवादं ब्रह्मणश्च युधिष्ठिर ।।"},
{"c": "13.6", "n": "3", "i": 63187, "v": "दैवमानुषयोः किं स्वित्कर्मणोः श्रेष्ठमित्युत । पुरा वसिष्ठो भगवान्पितामहमपृच्छत ।।"},
{"c": "13.6", "n": "4", "i": 63188, "v": "ततः पद्मोद्भवो राजन्देवदेवः पितामहः । उवाच मधुरं वाक्यमर्थवद्धेतुभूषितम् ।।"},
{"c": "13.6", "n": "5", "i": 63189, "v": "नाबीजं जायते किंचिन्न बीजेन विना फलम् । बीजाद्बीजं प्रभवति बीजादेव फलं स्मृतम् ।।"},
{"c": "13.6", "n": "6", "i": 63190, "v": "यादृशं वपते बीजं क्षेत्रमासाद्य कर्षकः । सुकृते दुष्कृते वापि तादृशं लभते फलम् ।।"},
{"c": "13.6", "n": "7", "i": 63191, "v": "यथा बीजं विना क्षेत्रमुप्तं भवति निष्फलम् । तथा पुरुषकारेण विना दैवं न सिध्यति ।।"},
{"c": "13.6", "n": "8", "i": 63192, "v": "क्षेत्रं पुरुषकारस्तु दैवं बीजमुदाहृतम् । क्षेत्रबीजसमायोगात्ततः सस्यं समृध्यते ।।"},
{"c": "13.6", "n": "9", "i": 63193, "v": "कर्मणः फलनिर्वृत्तिं स्वयमश्नाति कारकः । प्रत्यक्षं दृश्यते लोके कृतस्याप्यकृतस्य च ।।"},
{"c": "13.6", "n": "10", "i": 63194, "v": "शुभेन कर्मणा सौख्यं दुःखं पापेन कर्मणा । कृतं सर्वत्र लभते नाकृतं भुज्यते क्वचित् ।।"},
{"c": "13.6", "n": "11", "i": 63195, "v": "कृती सर्वत्र लभते प्रतिष्ठां भाग्यविक्षतः । अकृती लभते भ्रष्टः क्षते क्षारावसेचनम् ।।"},
{"c": "13.6", "n": "12", "i": 63196, "v": "तपसा रूपसौभाग्यं रत्नानि विविधानि च । प्राप्यते कर्मणा सर्वं न दैवादकृतात्मना ।।"},
{"c": "13.6", "n": "13", "i": 63197, "v": "तथा स्वर्गश्च भोगश्च निष्ठा या च मनीषिता । सर्वं पुरुषकारेण कृतेनेहोपपद्यते ।।"},
{"c": "13.6", "n": "14", "i": 63198, "v": "ज्योतींषि त्रिदशा नागा यक्षाश्चन्द्रार्कमारुताः । सर्वे पुरुषकारेण मानुष्याद्देवतां गताः ।।"},
{"c": "13.6", "n": "15", "i": 63199, "v": "अर्थो वा मित्रवर्गो वा ऐश्वर्यं वा कुलान्वितम् । श्रीश्चापि दुर्लभा भोक्तुं तथैवाकृतकर्मभिः ।।"},
{"c": "13.6", "n": "16", "i": 63200, "v": "शौचेन लभते विप्रः क्षत्रियो विक्रमेण च । वैश्यः पुरुषकारेण शूद्रः शुश्रूषया श्रियम् ।।"},
{"c": "13.6", "n": "17", "i": 63201, "v": "नादातारं भजन्त्यर्था न क्लीबं नापि निष्क्रियम् । नाकर्मशीलं नाशूरं तथा नैवातपस्विनम् ।।"},
{"c": "13.6", "n": "18", "i": 63202, "v": "येन लोकास्त्रयः सृष्टा दैत्याः सर्वाश्च देवताः । स एष भगवान्विष्णुः समुद्रे तप्यते तपः ।।"},
{"c": "13.6", "n": "19", "i": 63203, "v": "स्वं चेत्कर्मफलं न स्यात्सर्वमेवाफलं भवेत् । लोको दैवं समालम्ब्य उदासीनो भवेन्न तु ।।"},
{"c": "13.6", "n": "20", "i": 63204, "v": "अकृत्वा मानुषं कर्म यो दैवमनुवर्तते । वृथा श्राम्यति संप्राप्य पतिं क्लीबमिवाङ्गना ।।"},
{"c": "13.6", "n": "21", "i": 63205, "v": "न तथा मानुषे लोके भयमस्ति शुभाशुभे । यथा त्रिदशलोके हि भयमल्पेन जायते ।।"},
{"c": "13.6", "n": "22", "i": 63206, "v": "कृतः पुरुषकारस्तु दैवमेवानुवर्तते । न दैवमकृते किंचित्कस्यचिद्दातुमर्हति ।।"},
{"c": "13.6", "n": "23", "i": 63207, "v": "यदा स्थानान्यनित्यानि दृश्यन्ते दैवतेष्वपि । कथं कर्म विना दैवं स्थास्यते स्थापयिष्यति ।।"},
{"c": "13.6", "n": "24", "i": 63208, "v": "न दैवतानि लोकेऽस्मिन्व्यापारं यान्ति कस्यचित् । व्यासङ्गं जनयन्त्युग्रमात्माभिभवशङ्कया ।।"},
{"c": "13.6", "n": "25", "i": 63209, "v": "ऋषीणां देवतानां च सदा भवति विग्रहः । कस्य वाचा ह्यदैवं स्याद्यतो दैवं प्रवर्तते ।।"},
{"c": "13.6", "n": "26", "i": 63210, "v": "कथं चास्य समुत्पत्तिर्यथा दैवं प्रवर्तते । एवं त्रिदशलोकेऽपि प्राप्यन्ते बहवश्छलाः ।।"},
{"c": "13.6", "n": "27", "i": 63211, "v": "आत्मैव ह्यात्मनो बन्धुरात्मैव रिपुरात्मनः । आत्मैव चात्मनः साक्षी कृतस्याप्यकृतस्य च ।।"},
{"c": "13.6", "n": "28", "i": 63212, "v": "कृतं च विकृतं किंचित्कृते कर्मणि सिध्यति । सुकृते दुष्कृतं कर्म न यथार्थं प्रपद्यते ।।"},
{"c": "13.6", "n": "29", "i": 63213, "v": "देवानां शरणं पुण्यं सर्वं पुण्यैरवाप्यते । पुण्यशीलं नरं प्राप्य किं दैवं प्रकरिष्यति ।।"},
{"c": "13.6", "n": "30", "i": 63214, "v": "पुरा ययातिर्विभ्रष्टश्च्यावितः पतितः क्षितौ । पुनरारोपितः स्वर्गं दौहित्रैः पुण्यकर्मभिः ।।"},
{"c": "13.6", "n": "31", "i": 63215, "v": "पुरूरवाश्च राजर्षिर्द्विजैरभिहितः पुरा । ऐल इत्यभिविख्यातः स्वर्गं प्राप्तो महीपतिः ।।"},
{"c": "13.6", "n": "32", "i": 63216, "v": "अश्वमेधादिभिर्यज्ञैः सत्कृतः कोसलाधिपः । महर्षिशापात्सौदासः पुरुषादत्वमागतः ।।"},
{"c": "13.6", "n": "33", "i": 63217, "v": "अश्वत्थामा च रामश्च मुनिपुत्रौ धनुर्धरौ । न गच्छतः स्वर्गलोकं सुकृतेनेह कर्मणा ।।"},
{"c": "13.6", "n": "34", "i": 63218, "v": "वसुर्यज्ञशतैरिष्ट्वा द्वितीय इव वासवः । मिथ्याभिधानेनैकेन रसातलतलं गतः ।।"},
{"c": "13.6", "n": "35", "i": 63219, "v": "बलिर्वैरोचनिर्बद्धो धर्मपाशेन दैवतैः । विष्णोः पुरुषकारेण पातालशयनः कृतः ।।"},
{"c": "13.6", "n": "36", "i": 63220, "v": "शक्रस्योदस्य चरणं प्रस्थितो जनमेजयः । द्विजस्त्रीणां वधं कृत्वा किं दैवेन न वारितः ।।"},
{"c": "13.6", "n": "37", "i": 63221, "v": "अज्ञानाद्ब्राह्मणं हत्वा स्पृष्टो बालवधेन च । वैशंपायनविप्रर्षिः किं दैवेन निवारितः ।।"},
{"c": "13.6", "n": "38", "i": 63222, "v": "गोप्रदानेन मिथ्या च ब्राह्मणेभ्यो महामखे । पुरा नृगश्च राजर्षिः कृकलासत्वमागतः ।।"},
{"c": "13.6", "n": "39", "i": 63223, "v": "धुन्धुमारश्च राजर्षिः सत्रेष्वेव जरां गतः । प्रीतिदायं परित्यज्य सुष्वाप स गिरिव्रजे ।।"},
{"c": "13.6", "n": "40", "i": 63224, "v": "पाण्डवानां हृतं राज्यं धार्तराष्ट्रैर्महाबलैः । पुनः प्रत्याहृतं चैव न दैवाद्भुजसंश्रयात् ।।"},
{"c": "13.6", "n": "41", "i": 63225, "v": "तपोनियमसंयुक्ता मुनयः संशितव्रताः । किं ते दैवबलाच्छापमुत्सृजन्ते न कर्मणा ।।"},
{"c": "13.6", "n": "42", "i": 63226, "v": "पापमुत्सृजते लोके सर्वं प्राप्य सुदुर्लभम् । लोभमोहसमापन्नं न दैवं त्रायते नरम् ।।"},
{"c": "13.6", "n": "43", "i": 63227, "v": "यथाग्निः पवनोद्धूतः सूक्ष्मोऽपि भवते महान् । तथा कर्मसमायुक्तं दैवं साधु विवर्धते ।।"},
{"c": "13.6", "n": "44", "i": 63228, "v": "यथा तैलक्षयाद्दीपः प्रम्लानिमुपगच्छति । तथा कर्मक्षयाद्दैवं प्रम्लानिमुपगच्छति ।।"},
{"c": "13.6", "n": "45", "i": 63229, "v": "विपुलमपि धनौघं प्राप्य भोगान्स्त्रियो वा; पुरुष इह न शक्तः कर्महीनोऽपि भोक्तुम् । सुनिहितमपि चार्थं दैवतै रक्ष्यमाणं; व्ययगुणमपि साधुं कर्मणा संश्रयन्ते ।।"},
{"c": "13.6", "n": "46", "i": 63230, "v": "भवति मनुजलोकाद्देवलोको विशिष्टो; बहुतरसुसमृद्ध्या मानुषाणां गृहाणि । पितृवनभवनाभं दृश्यते चामराणां; न च फलति विकर्मा जीवलोकेन दैवम् ।।"},
{"c": "13.6", "n": "47", "i": 63231, "v": "व्यपनयति विमार्गं नास्ति दैवे प्रभुत्वं; गुरुमिव कृतमग्र्यं कर्म संयाति दैवम् । अनुपहतमदीनं कामकारेण दैवं; नयति पुरुषकारः संचितस्तत्र तत्र ।।"},
{"c": "13.6", "n": "48", "i": 63232, "v": "एतत्ते सर्वमाख्यातं मया वै मुनिसत्तम । फलं पुरुषकारस्य सदा संदृश्य तत्त्वतः ।।"},
{"c": "13.6", "n": "49", "i": 63233, "v": "अभ्युत्थानेन दैवस्य समारब्धेन कर्मणा । विधिना कर्मणा चैव स्वर्गमार्गमवाप्नुयात् ।।"},
{"c": "13.7", "t": "युधिष्ठिर उवाच ।"},
{"c": "13.7", "n": "1", "i": 63234, "v": "कर्मणां मे समस्तानां शुभानां भरतर्षभ । फलानि महतां श्रेष्ठ प्रब्रूहि परिपृच्छतः ।।"},
{"c": "13.7", "t": "भीष्म उवाच ।"},
{"c": "13.7", "n": "2", "i": 63235, "v": "रहस्यं यदृषीणां तु तच्छृणुष्व युधिष्ठिर । या गतिः प्राप्यते येन प्रेत्यभावे चिरेप्सिता ।।"},
{"c": "13.7", "n": "3", "i": 63236, "v": "येन येन शरीरेण यद्यत्कर्म करोति यः । तेन तेन शरीरेण तत्तत्फलमुपाश्नुते ।।"},
{"c": "13.7", "n": "4", "i": 63237, "v": "यस्यां यस्यामवस्थायां यत्करोति शुभाशुभम् । तस्यां तस्यामवस्थायां भुङ्क्ते जन्मनि जन्मनि ।।"},
{"c": "13.7", "n": "5", "i": 63238, "v": "न नश्यति कृतं कर्म सदा पञ्चेन्द्रियैरिह । ते ह्यस्य साक्षिणो नित्यं षष्ठ आत्मा तथैव च ।।"},
{"c": "13.7", "n": "6", "i": 63239, "v": "चक्षुर्दद्यान्मनो दद्याद्वाचं दद्याच्च सूनृताम् । अनुव्रजेदुपासीत स यज्ञः पञ्चदक्षिणः ।।"},
{"c": "13.7", "n": "7", "i": 63240, "v": "यो दद्यादपरिक्लिष्टमन्नमध्वनि वर्तते । श्रान्तायादृष्टपूर्वाय तस्य पुण्यफलं महत् ।।"},
{"c": "13.7", "n": "8", "i": 63241, "v": "स्थण्डिले शयमानानां गृहाणि शयनानि च । चीरवल्कलसंवीते वासांस्याभरणानि च ।।"},
{"c": "13.7", "n": "9", "i": 63242, "v": "वाहनासनयानानि योगात्मनि तपोधने । अग्नीनुपशयानस्य राजपौरुषमुच्यते ।।"},
{"c": "13.7", "n": "10", "i": 63243, "v": "रसानां प्रतिसंहारे सौभाग्यमनुगच्छति । आमिषप्रतिसंहारे पशून्पुत्रांश्च विन्दति ।।"},
{"c": "13.7", "n": "11", "i": 63244, "v": "अवाक्शिरास्तु यो लम्बेदुदवासं च यो वसेत् । सततं चैकशायी यः स लभेतेप्सितां गतिम् ।।"},
{"c": "13.7", "n": "12", "i": 63245, "v": "पाद्यमासनमेवाथ दीपमन्नं प्रतिश्रयम् । दद्यादतिथिपूजार्थं स यज्ञः पञ्चदक्षिणः ।।"},
{"c": "13.7", "n": "13", "i": 63246, "v": "वीरासनं वीरशय्यां वीरस्थानमुपासतः । अक्षयास्तस्य वै लोकाः सर्वकामगमास्तथा ।।"},
{"c": "13.7", "n": "14", "i": 63247, "v": "धनं लभेत दानेन मौनेनाज्ञां विशां पते । उपभोगांश्च तपसा ब्रह्मचर्येण जीवितम् ।।"},
{"c": "13.7", "n": "15", "i": 63248, "v": "रूपमैश्वर्यमारोग्यमहिंसाफलमश्नुते । फलमूलाशिनां राज्यं स्वर्गः पर्णाशिनां तथा ।।"},
{"c": "13.7", "n": "16", "i": 63249, "v": "प्रायोपवेशनाद्राज्यं सर्वत्र सुखमुच्यते । स्वर्गं सत्येन लभते दीक्षया कुलमुत्तमम् ।।"},
{"c": "13.7", "n": "17", "i": 63250, "v": "गवाढ्यः शाकदीक्षायां स्वर्गगामी तृणाशनः । स्त्रियस्त्रिषवणं स्नात्वा वायुं पीत्वा क्रतुं लभेत् ।।"},
{"c": "13.7", "n": "18", "i": 63251, "v": "सलिलाशी भवेद्यश्च सदाग्निः संस्कृतो द्विजः । मरुं साधयतो राज्यं नाकपृष्ठमनाशके ।।"},
{"c": "13.7", "n": "19", "i": 63252, "v": "उपवासं च दीक्षां च अभिषेकं च पार्थिव । कृत्वा द्वादशवर्षाणि वीरस्थानाद्विशिष्यते ।।"},
{"c": "13.7", "n": "20", "i": 63253, "v": "अधीत्य सर्ववेदान्वै सद्यो दुःखात्प्रमुच्यते । मानसं हि चरन्धर्मं स्वर्गलोकमवाप्नुयात् ।।"},
{"c": "13.7", "n": "21", "i": 63254, "v": "या दुस्त्यजा दुर्मतिभिर्या न जीर्यति जीर्यतः । योऽसौ प्राणान्तिको रोगस्तां तृष्णां त्यजतः सुखम् ।।"},
{"c": "13.7", "n": "22", "i": 63255, "v": "यथा धेनुसहस्रेषु वत्सो विन्दति मातरम् । एवं पूर्वकृतं कर्म कर्तारमनुगच्छति ।।"},
{"c": "13.7", "n": "23", "i": 63256, "v": "अचोद्यमानानि यथा पुष्पाणि च फलानि च । स्वकालं नातिवर्तन्ते तथा कर्म पुराकृतम् ।।"},
{"c": "13.7", "n": "24", "i": 63257, "v": "जीर्यन्ति जीर्यतः केशा दन्ता जीर्यन्ति जीर्यतः । चक्षुःश्रोत्रे च जीर्येते तृष्णैका तु न जीर्यते ।।"},
{"c": "13.7", "n": "25", "i": 63258, "v": "येन प्रीणाति पितरं तेन प्रीतः प्रजापतिः । प्रीणाति मातरं येन पृथिवी तेन पूजिता । येन प्रीणात्युपाध्यायं तेन स्याद्ब्रह्म पूजितम् ।।"},
{"c": "13.7", "n": "26", "i": 63259, "v": "सर्वे तस्यादृता धर्मा यस्यैते त्रय आदृताः । अनादृतास्तु यस्यैते सर्वास्तस्याफलाः क्रियाः ।।"},
{"c": "13.7", "t": "वैशंपायन उवाच ।"},
{"c": "13.7", "n": "27", "i": 63260, "v": "भीष्मस्य तद्वचः श्रुत्वा विस्मिताः कुरुपुंगवाः । आसन्प्रहृष्टमनसः प्रीतिमन्तोऽभवंस्तदा ।।"},
{"c": "13.7", "n": "28", "i": 63261, "v": "यन्मन्त्रे भवति वृथा प्रयुज्यमाने; यत्सोमे भवति वृथाभिषूयमाणे । यच्चाग्नौ भवति वृथाभिहूयमाने; तत्सर्वं भवति वृथाभिधीयमाने ।।"},
{"c": "13.7", "n": "29", "i": 63262, "v": "इत्येतदृषिणा प्रोक्तमुक्तवानस्मि यद्विभो । शुभाशुभफलप्राप्तौ किमतः श्रोतुमिच्छसि ।।"},
{"c": "13.8", "t": "युधिष्ठिर उवाच ।"},
{"c": "13.8", "n": "1", "i": 63263, "v": "के पूज्याः के नमस्कार्याः कान्नमस्यसि भारत । एतन्मे सर्वमाचक्ष्व येषां स्पृहयसे नृप ।।"},
{"c": "13.8", "n": "2", "i": 63264, "v": "उत्तमापद्गतस्यापि यत्र ते वर्तते मनः । मनुष्यलोके सर्वस्मिन्यदमुत्रेह चाप्युत ।।"},
{"c": "13.8", "t": "भीष्म उवाच ।"},
{"c": "13.8", "n": "3", "i": 63265, "v": "स्पृहयामि द्विजातीनां येषां ब्रह्म परं धनम् । येषां स्वप्रत्ययः स्वर्गस्तपःस्वाध्यायसाधनः ।।"},
{"c": "13.8", "n": "4", "i": 63266, "v": "येषां वृद्धाश्च बालाश्च पितृपैतामहीं धुरम् । उद्वहन्ति न सीदन्ति तेषां वै स्पृहयाम्यहम् ।।"},
{"c": "13.8", "n": "5", "i": 63267, "v": "विद्यास्वभिविनीतानां दान्तानां मृदुभाषिणाम् । श्रुतवृत्तोपपन्नानां सदाक्षरविदां सताम् ।।"},
{"c": "13.8", "n": "6", "i": 63268, "v": "संसत्सु वदतां येषां हंसानामिव संघशः । मङ्गल्यरूपा रुचिरा दिव्यजीमूतनिःस्वनाः ।।"},
{"c": "13.8", "n": "7", "i": 63269, "v": "सम्यगुच्चारिता वाचः श्रूयन्ते हि युधिष्ठिर । शुश्रूषमाणे नृपतौ प्रेत्य चेह सुखावहाः ।।"},
{"c": "13.8", "n": "8", "i": 63270, "v": "ये चापि तेषां श्रोतारः सदा सदसि संमताः । विज्ञानगुणसंपन्नास्तेषां च स्पृहयाम्यहम् ।।"},
{"c": "13.8", "n": "9", "i": 63271, "v": "सुसंस्कृतानि प्रयताः शुचीनि गुणवन्ति च । ददत्यन्नानि तृप्त्यर्थं ब्राह्मणेभ्यो युधिष्ठिर । ये चापि सततं राजंस्तेषां च स्पृहयाम्यहम् ।।"},
{"c": "13.8", "n": "10", "i": 63272, "v": "शक्यं ह्येवाहवे योद्धुं न दातुमनसूयितम् । शूरा वीराश्च शतशः सन्ति लोके युधिष्ठिर । तेषां संख्यायमानानां दानशूरो विशिष्यते ।।"},
{"c": "13.8", "n": "11", "i": 63273, "v": "धन्यः स्यां यद्यहं भूयः सौम्य ब्राह्मणकोऽपि वा । कुले जातो धर्मगतिस्तपोविद्यापरायणः ।।"},
{"c": "13.8", "n": "12", "i": 63274, "v": "न मे त्वत्तः प्रियतरो लोकेऽस्मिन्पाण्डुनन्दन । त्वत्तश्च मे प्रियतरा ब्राह्मणा भरतर्षभ ।।"},
{"c": "13.8", "n": "13", "i": 63275, "v": "यथा मम प्रियतरास्त्वत्तो विप्राः कुरूद्वह । तेन सत्येन गच्छेयं लोकान्यत्र स शंतनुः ।।"},
{"c": "13.8", "n": "14", "i": 63276, "v": "न मे पिता प्रियतरो ब्राह्मणेभ्यस्तथाभवत् । न मे पितुः पिता वापि ये चान्येऽपि सुहृज्जनाः ।।"},
{"c": "13.8", "n": "15", "i": 63277, "v": "न हि मे वृजिनं किंचिद्विद्यते ब्राह्मणेष्विह । अणु वा यदि वा स्थूलं विदितं साधुकर्मभिः ।।"},
{"c": "13.8", "n": "16", "i": 63278, "v": "कर्मणा मनसा वापि वाचा वापि परंतप । यन्मे कृतं ब्राह्मणेषु तेनाद्य न तपाम्यहम् ।।"},
{"c": "13.8", "n": "17", "i": 63279, "v": "ब्रह्मण्य इति मामाहुस्तया वाचास्मि तोषितः । एतदेव पवित्रेभ्यः सर्वेभ्यः परमं स्मृतम् ।।"},
{"c": "13.8", "n": "18", "i": 63280, "v": "पश्यामि लोकानमलाञ्छुचीन्ब्राह्मणयायिनः । तेषु मे तात गन्तव्यमह्नाय च चिराय च ।।"},
{"c": "13.8", "n": "19", "i": 63281, "v": "यथा पत्याश्रयो धर्मः स्त्रीणां लोके युधिष्ठिर । स देवः सा गतिर्नान्या क्षत्रियस्य तथा द्विजाः ।।"},
{"c": "13.8", "n": "20", "i": 63282, "v": "क्षत्रियः शतवर्षी च दशवर्षी च ब्राह्मणः । पितापुत्रौ च विज्ञेयौ तयोर्हि ब्राह्मणः पिता ।।"},
{"c": "13.8", "n": "21", "i": 63283, "v": "नारी तु पत्यभावे वै देवरं कुरुते पतिम् । पृथिवी ब्राह्मणालाभे क्षत्रियं कुरुते पतिम् ।।"},
{"c": "13.8", "n": "22", "i": 63284, "v": "पुत्रवच्च ततो रक्ष्या उपास्या गुरुवच्च ते । अग्निवच्चोपचर्या वै ब्राह्मणाः कुरुसत्तम ।।"},
{"c": "13.8", "n": "23", "i": 63285, "v": "ऋजून्सतः सत्यशीलान्सर्वभूतहिते रतान् । आशीविषानिव क्रुद्धान्द्विजानुपचरेत्सदा ।।"},
{"c": "13.8", "n": "24", "i": 63286, "v": "तेजसस्तपसश्चैव नित्यं बिभ्येद्युधिष्ठिर । उभे चैते परित्याज्ये तेजश्चैव तपस्तथा ।।"},
{"c": "13.8", "n": "25", "i": 63287, "v": "व्यवसायस्तयोः शीघ्रमुभयोरेव विद्यते । हन्युः क्रुद्धा महाराज ब्राह्मणा ये तपस्विनः ।।"},
{"c": "13.8", "n": "26", "i": 63288, "v": "भूयः स्यादुभयं दत्तं ब्राह्मणाद्यदकोपनात् । कुर्यादुभयतःशेषं दत्तशेषं न शेषयेत् ।।"},
{"c": "13.8", "n": "27", "i": 63289, "v": "दण्डपाणिर्यथा गोषु पालो नित्यं स्थिरो भवेत् । ब्राह्मणान्ब्रह्म च तथा क्षत्रियः परिपालयेत् ।।"},
{"c": "13.8", "n": "28", "i": 63290, "v": "पितेव पुत्रान्रक्षेथा ब्राह्मणान्ब्रह्मतेजसः । गृहे चैषामवेक्षेथाः कच्चिदस्तीह जीवनम् ।।"},
{"c": "13.9", "t": "युधिष्ठिर उवाच ।"},
{"c": "13.9", "n": "1", "i": 63291, "v": "ब्राह्मणानां तु ये लोके प्रतिश्रुत्य पितामह । न प्रयच्छन्ति मोहात्ते के भवन्ति महामते ।।"},
{"c": "13.9", "n": "2", "i": 63292, "v": "एतन्मे तत्त्वतो ब्रूहि धर्मं धर्मभृतां वर । प्रतिश्रुत्य दुरात्मानो न प्रयच्छन्ति ये नराः ।।"},
{"c": "13.9", "t": "भीष्म उवाच ।"},
{"c": "13.9", "n": "3", "i": 63293, "v": "यो न दद्यात्प्रतिश्रुत्य स्वल्पं वा यदि वा बहु । आशास्तस्य हताः सर्वाः क्लीबस्येव प्रजाफलम् ।।"},
{"c": "13.9", "n": "4", "i": 63294, "v": "यां रात्रिं जायते पापो यां च रात्रिं विनश्यति । एतस्मिन्नन्तरे यद्यत्सुकृतं तस्य भारत । यच्च तस्य हुतं किंचित्सर्वं तस्योपहन्यते ।।"},
{"c": "13.9", "n": "5", "i": 63295, "v": "अत्रैतद्वचनं प्राहुर्धर्मशास्त्रविदो जनाः । निशम्य भरतश्रेष्ठ बुद्ध्या परमयुक्तया ।।"},
{"c": "13.9", "n": "6", "i": 63296, "v": "अपि चोदाहरन्तीमं धर्मशास्त्रविदो जनाः । अश्वानां श्यामकर्णानां सहस्रेण स मुच्यते ।।"},
{"c": "13.9", "n": "7", "i": 63297, "v": "अत्रैवोदाहरन्तीममितिहासं पुरातनम् । सृगालस्य च संवादं वानरस्य च भारत ।।"},
{"c": "13.9", "n": "8", "i": 63298, "v": "तौ सखायौ पुरा ह्यास्तां मानुषत्वे परंतप । अन्यां योनिं समापन्नौ सार्गालीं वानरीं तथा ।।"},
{"c": "13.9", "n": "9", "i": 63299, "v": "ततः परासून्खादन्तं सृगालं वानरोऽब्रवीत् । श्मशानमध्ये संप्रेक्ष्य पूर्वजातिमनुस्मरन् ।।"},
{"c": "13.9", "n": "10", "i": 63300, "v": "किं त्वया पापकं कर्म कृतं पूर्वं सुदारुणम् । यस्त्वं श्मशाने मृतकान्पूतिकानत्सि कुत्सितान् ।।"},
{"c": "13.9", "n": "11", "i": 63301, "v": "एवमुक्तः प्रत्युवाच सृगालो वानरं तदा । ब्राह्मणस्य प्रतिश्रुत्य न मया तदुपाकृतम् ।।"},
{"c": "13.9", "n": "12", "i": 63302, "v": "तत्कृते पापिकां योनिमापन्नोऽस्मि प्लवंगम । तस्मादेवंविधं भक्ष्यं भक्षयामि बुभुक्षितः ।।"},
{"c": "13.9", "n": "13", "i": 63303, "v": "इत्येतद्ब्रुवतो राजन्ब्राह्मणस्य मया श्रुतम् । कथां कथयतः पुण्यां धर्मज्ञस्य पुरातनीम् ।।"},
{"c": "13.9", "n": "14", "i": 63304, "v": "श्रुतं चापि मया भूयः कृष्णस्यापि विशां पते । कथां कथयतः पूर्वं ब्राह्मणं प्रति पाण्डव ।।"},
{"c": "13.9", "n": "15", "i": 63305, "v": "एवमेव च मां नित्यं ब्राह्मणाः संदिशन्ति वै । प्रतिश्रुत्य भवेद्देयं नाशा कार्या हि ब्राह्मणैः ।।"},
{"c": "13.9", "n": "16", "i": 63306, "v": "ब्राह्मणो ह्याशया पूर्वं कृतया पृथिवीपते । सुसमिद्धो यथा दीप्तः पावकस्तद्विधः स्मृतः ।।"},
{"c": "13.9", "n": "17", "i": 63307, "v": "यं निरीक्षेत संक्रुद्ध आशया पूर्वजातया । प्रदहेत हि तं राजन्कक्षमक्षय्यभुग्यथा ।।"},
{"c": "13.9", "n": "18", "i": 63308, "v": "स एव हि यदा तुष्टो वचसा प्रतिनन्दति । भवत्यगदसंकाशो विषये तस्य भारत ।।"},
{"c": "13.9", "n": "19", "i": 63309, "v": "पुत्रान्पौत्रान्पशूंश्चैव बान्धवान्सचिवांस्तथा । पुरं जनपदं चैव शान्तिरिष्टेव पुष्यति ।।"},
{"c": "13.9", "n": "20", "i": 63310, "v": "एतद्धि परमं तेजो ब्राह्मणस्येह दृश्यते । सहस्रकिरणस्येव सवितुर्धरणीतले ।।"},
{"c": "13.9", "n": "21", "i": 63311, "v": "तस्माद्दातव्यमेवेह प्रतिश्रुत्य युधिष्ठिर । यदीच्छेच्छोभनां जातिं प्राप्तुं भरतसत्तम ।।"},
{"c": "13.9", "n": "22", "i": 63312, "v": "ब्राह्मणस्य हि दत्तेन ध्रुवं स्वर्गो ह्यनुत्तमः । शक्यं प्राप्तुं विशेषेण दानं हि महती क्रिया ।।"},
{"c": "13.9", "n": "23", "i": 63313, "v": "इतो दत्तेन जीवन्ति देवताः पितरस्तथा । तस्माद्दानानि देयानि ब्राह्मणेभ्यो विजानता ।।"},
{"c": "13.9", "n": "24", "i": 63314, "v": "महद्धि भरतश्रेष्ठ ब्राह्मणस्तीर्थमुच्यते । वेलायां न तु कस्यांचिद्गच्छेद्विप्रो ह्यपूजितः ।।"},
{"c": "13.10", "t": "युधिष्ठिर उवाच ।"},
{"c": "13.10", "n": "1", "i": 63315, "v": "मित्रसौहृदभावेन उपदेशं करोति यः । जात्यावरस्य राजर्षे दोषस्तस्य भवेन्न वा ।।"},
{"c": "13.10", "n": "2", "i": 63316, "v": "एतदिच्छामि तत्त्वेन व्याख्यातुं वै पितामह । सूक्ष्मा गतिर्हि धर्मस्य यत्र मुह्यन्ति मानवाः ।।"},
{"c": "13.10", "t": "भीष्म उवाच ।"},
{"c": "13.10", "n": "3", "i": 63317, "v": "अत्र ते वर्तयिष्यामि शृणु राजन्यथागमम् । ऋषीणां वदतां पूर्वं श्रुतमासीद्यथा मया ।।"},
{"c": "13.10", "n": "4", "i": 63318, "v": "उपदेशो न कर्तव्यो जातिहीनस्य कस्यचित् । उपदेशे महान्दोष उपाध्यायस्य भाष्यते ।।"},
{"c": "13.10", "n": "5", "i": 63319, "v": "निदर्शनमिदं राजञ्शृणु मे भरतर्षभ । दुरुक्तवचने राजन्यथा पूर्वं युधिष्ठिर । ब्रह्माश्रमपदे वृत्तं पार्श्वे हिमवतः शुभे ।।"},
{"c": "13.10", "n": "6", "i": 63320, "v": "तत्राश्रमपदं पुण्यं नानावृक्षगणायुतम् । बहुगुल्मलताकीर्णं मृगद्विजनिषेवितम् ।।"},
{"c": "13.10", "n": "7", "i": 63321, "v": "सिद्धचारणसंघुष्टं रम्यं पुष्पितकाननम् । व्रतिभिर्बहुभिः कीर्णं तापसैरुपशोभितम् ।।"},
{"c": "13.10", "n": "8", "i": 63322, "v": "ब्राह्मणैश्च महाभागैः सूर्यज्वलनसंनिभैः । नियमव्रतसंपन्नैः समाकीर्णं तपस्विभिः । दीक्षितैर्भरतश्रेष्ठ यताहारैः कृतात्मभिः ।।"},
{"c": "13.10", "n": "9", "i": 63323, "v": "वेदाध्ययनघोषैश्च नादितं भरतर्षभ । वालखिल्यैश्च बहुभिर्यतिभिश्च निषेवितम् ।।"},
{"c": "13.10", "n": "10", "i": 63324, "v": "तत्र कश्चित्समुत्साहं कृत्वा शूद्रो दयान्वितः । आगतो ह्याश्रमपदं पूजितश्च तपस्विभिः ।।"},
{"c": "13.10", "n": "11", "i": 63325, "v": "तांस्तु दृष्ट्वा मुनिगणान्देवकल्पान्महौजसः । वहतो विविधा दीक्षाः संप्रहृष्यत भारत ।।"},
{"c": "13.10", "n": "12", "i": 63326, "v": "अथास्य बुद्धिरभवत्तपस्ये भरतर्षभ । ततोऽब्रवीत्कुलपतिं पादौ संगृह्य भारत ।।"},
{"c": "13.10", "n": "13", "i": 63327, "v": "भवत्प्रसादादिच्छामि धर्मं चर्तुं द्विजर्षभ । तन्मां त्वं भगवन्वक्तुं प्रव्राजयितुमर्हसि ।।"},
{"c": "13.10", "n": "14", "i": 63328, "v": "वर्णावरोऽहं भगवञ्शूद्रो जात्यास्मि सत्तम । शुश्रूषां कर्तुमिच्छामि प्रपन्नाय प्रसीद मे ।।"},
{"c": "13.10", "t": "कुलपतिरुवाच ।"},
{"c": "13.10", "n": "15", "i": 63329, "v": "न शक्यमिह शूद्रेण लिङ्गमाश्रित्य वर्तितुम् । आस्यतां यदि ते बुद्धिः शुश्रूषानिरतो भव ।।"},
{"c": "13.10", "t": "भीष्म उवाच ।"},
{"c": "13.10", "n": "16", "i": 63330, "v": "एवमुक्तस्तु मुनिना स शूद्रोऽचिन्तयन्नृप । कथमत्र मया कार्यं श्रद्धा धर्मे परा च मे । विज्ञातमेवं भवतु करिष्ये प्रियमात्मनः ।।"},
{"c": "13.10", "n": "17", "i": 63331, "v": "गत्वाश्रमपदाद्दूरमुटजं कृतवांस्तु सः । तत्र वेदिं च भूमिं च देवतायतनानि च । निवेश्य भरतश्रेष्ठ नियमस्थोऽभवत्सुखम् ।।"},
{"c": "13.10", "n": "18", "i": 63332, "v": "अभिषेकांश्च नियमान्देवतायतनेषु च । बलिं च कृत्वा हुत्वा च देवतां चाप्यपूजयत् ।।"},
{"c": "13.10", "n": "19", "i": 63333, "v": "संकल्पनियमोपेतः फलाहारो जितेन्द्रियः । नित्यं संनिहिताभिश्च ओषधीभिः फलैस्तथा ।।"},
{"c": "13.10", "n": "20", "i": 63334, "v": "अतिथीन्पूजयामास यथावत्समुपागतान् । एवं हि सुमहान्कालो व्यत्यक्रामत्स तस्य वै ।।"},
{"c": "13.10", "n": "21", "i": 63335, "v": "अथास्य मुनिरागच्छत्संगत्या वै तमाश्रमम् । संपूज्य स्वागतेनर्षिं विधिवत्पर्यतोषयत् ।।"},
{"c": "13.10", "n": "22", "i": 63336, "v": "अनुकूलाः कथाः कृत्वा यथावत्पर्यपृच्छत । ऋषिः परमतेजस्वी धर्मात्मा संयतेन्द्रियः ।।"},
{"c": "13.10", "n": "23", "i": 63337, "v": "एवं स बहुशस्तस्य शूद्रस्य भरतर्षभ । सोऽगच्छदाश्रममृषिः शूद्रं द्रष्टुं नरर्षभ ।।"},
{"c": "13.10", "n": "24", "i": 63338, "v": "अथ तं तापसं शूद्रः सोऽब्रवीद्भरतर्षभ । पितृकार्यं करिष्यामि तत्र मेऽनुग्रहं कुरु ।।"},
{"c": "13.10", "n": "25", "i": 63339, "v": "बाढमित्येव तं विप्र उवाच भरतर्षभ । शुचिर्भूत्वा स शूद्रस्तु तस्यर्षेः पाद्यमानयत् ।।"},
{"c": "13.10", "n": "26", "i": 63340, "v": "अथ दर्भांश्च वन्याश्च ओषधीर्भरतर्षभ । पवित्रमासनं चैव बृसीं च समुपानयत् ।।"},
{"c": "13.10", "n": "27", "i": 63341, "v": "अथ दक्षिणमावृत्य बृसीं परमशीर्षिकाम् । कृतामन्यायतो दृष्ट्वा ततस्तमृषिरब्रवीत् ।।"},
{"c": "13.10", "n": "28", "i": 63342, "v": "कुरुष्वैतां पूर्वशीर्षां भव चोदङ्मुखः शुचिः । स च तत्कृतवाञ्शूद्रः सर्वं यदृषिरब्रवीत् ।।"},
{"c": "13.10", "n": "29", "i": 63343, "v": "यथोपदिष्टं मेधावी दर्भादींस्तान्यथातथम् । हव्यकव्यविधिं कृत्स्नमुक्तं तेन तपस्विना ।।"},
{"c": "13.10", "n": "30", "i": 63344, "v": "ऋषिणा पितृकार्ये च स च धर्मपथे स्थितः । पितृकार्ये कृते चापि विसृष्टः स जगाम ह ।।"},
{"c": "13.10", "n": "31", "i": 63345, "v": "अथ दीर्घस्य कालस्य स तप्यञ्शूद्रतापसः । वने पञ्चत्वमगमत्सुकृतेन च तेन वै । अजायत महाराजराजवंशे महाद्युतिः ।।"},
{"c": "13.10", "n": "32", "i": 63346, "v": "तथैव स ऋषिस्तात कालधर्ममवाप्य ह । पुरोहितकुले विप्र आजातो भरतर्षभ ।।"},
{"c": "13.10", "n": "33", "i": 63347, "v": "एवं तौ तत्र संभूतावुभौ शूद्रमुनी तदा । क्रमेण वर्धितौ चापि विद्यासु कुशलावुभौ ।।"},
{"c": "13.10", "n": "34", "i": 63348, "v": "अथर्ववेदे वेदे च बभूवर्षिः सुनिश्चितः । कल्पप्रयोगे चोत्पन्ने ज्योतिषे च परं गतः । सख्ये चापि परा प्रीतिस्तयोश्चापि व्यवर्धत ।।"},
{"c": "13.10", "n": "35", "i": 63349, "v": "पितर्युपरते चापि कृतशौचः स भारत । अभिषिक्तः प्रकृतिभी राजपुत्रः स पार्थिवः । अभिषिक्तेन स ऋषिरभिषिक्तः पुरोहितः ।।"},
{"c": "13.10", "n": "36", "i": 63350, "v": "स तं पुरोधाय सुखमवसद्भरतर्षभ । राज्यं शशास धर्मेण प्रजाश्च परिपालयन् ।।"},
{"c": "13.10", "n": "37", "i": 63351, "v": "पुण्याहवाचने नित्यं धर्मकार्येषु चासकृत् । उत्स्मयन्प्राहसच्चापि दृष्ट्वा राजा पुरोहितम् । एवं स बहुशो राजन्पुरोधसमुपाहसत् ।।"},
{"c": "13.10", "n": "38", "i": 63352, "v": "लक्षयित्वा पुरोधास्तु बहुशस्तं नराधिपम् । उत्स्मयन्तं च सततं दृष्ट्वासौ मन्युमानभूत् ।।"},
{"c": "13.10", "n": "39", "i": 63353, "v": "अथ शून्ये पुरोधास्तु सह राज्ञा समागतः । कथाभिरनुकूलाभी राजानमभिरामयत् ।।"},
{"c": "13.10", "n": "40", "i": 63354, "v": "ततोऽब्रवीन्नरेन्द्रं स पुरोधा भरतर्षभ । वरमिच्छाम्यहं त्वेकं त्वया दत्तं महाद्युते ।।"},
{"c": "13.10", "t": "राजोवाच ।"},
{"c": "13.10", "n": "41", "i": 63355, "v": "वराणां ते शतं दद्यां किमुतैकं द्विजोत्तम । स्नेहाच्च बहुमानाच्च नास्त्यदेयं हि मे तव ।।"},
{"c": "13.10", "t": "पुरोहित उवाच ।"},
{"c": "13.10", "n": "42", "i": 63356, "v": "एकं वै वरमिच्छामि यदि तुष्टोऽसि पार्थिव । यद्ददासि महाराज सत्यं तद्वद मानृतम् ।।"},
{"c": "13.10", "t": "भीष्म उवाच ।"},
{"c": "13.10", "n": "43", "i": 63357, "v": "बाढमित्येव तं राजा प्रत्युवाच युधिष्ठिर । यदि ज्ञास्यामि वक्ष्यामि अजानन्न तु संवदे ।।"},
{"c": "13.10", "t": "पुरोहित उवाच ।"},
{"c": "13.10", "n": "44", "i": 63358, "v": "पुण्याहवाचने नित्यं धर्मकृत्येषु चासकृत् । शान्तिहोमेषु च सदा किं त्वं हससि वीक्ष्य माम् ।।"},
{"c": "13.10", "n": "45", "i": 63359, "v": "सव्रीडं वै भवति हि मनो मे हसता त्वया । कामया शापितो राजन्नान्यथा वक्तुमर्हसि ।।"},
{"c": "13.10", "n": "46", "i": 63360, "v": "भाव्यं हि कारणेनात्र न ते हास्यमकारणम् । कौतूहलं मे सुभृशं तत्त्वेन कथयस्व मे ।।"},
{"c": "13.10", "t": "राजोवाच ।"},
{"c": "13.10", "n": "47", "i": 63361, "v": "एवमुक्ते त्वया विप्र यदवाच्यं भवेदपि । अवश्यमेव वक्तव्यं शृणुष्वैकमना द्विज ।।"},
{"c": "13.10", "n": "48", "i": 63362, "v": "पूर्वदेहे यथा वृत्तं तन्निबोध द्विजोत्तम । जातिं स्मराम्यहं ब्रह्मन्नवधानेन मे शृणु ।।"},
{"c": "13.10", "n": "49", "i": 63363, "v": "शूद्रोऽहमभवं पूर्वं तापसो भृशसंयुतः । ऋषिरुग्रतपास्त्वं च तदाभूर्द्विजसत्तम ।।"},
{"c": "13.10", "n": "50", "i": 63364, "v": "प्रीयता हि तदा ब्रह्मन्ममानुग्रहबुद्धिना । पितृकार्ये त्वया पूर्वमुपदेशः कृतोऽनघ । बृस्यां दर्भेषु हव्ये च कव्ये च मुनिसत्तम ।।"},
{"c": "13.10", "n": "51", "i": 63365, "v": "एतेन कर्मदोषेण पुरोधास्त्वमजायथाः । अहं राजा च विप्रेन्द्र पश्य कालस्य पर्ययम् । मत्कृते ह्युपदेशेन त्वया प्राप्तमिदं फलम् ।।"},
{"c": "13.10", "n": "52", "i": 63366, "v": "एतस्मात्कारणाद्ब्रह्मन्प्रहसे त्वां द्विजोत्तम । न त्वां परिभवन्ब्रह्मन्प्रहसामि गुरुर्भवान् ।।"},
{"c": "13.10", "n": "53", "i": 63367, "v": "विपर्ययेण मे मन्युस्तेन संतप्यते मनः । जातिं स्मराम्यहं तुभ्यमतस्त्वां प्रहसामि वै ।।"},
{"c": "13.10", "n": "54", "i": 63368, "v": "एवं तवोग्रं हि तप उपदेशेन नाशितम् । पुरोहितत्वमुत्सृज्य यतस्व त्वं पुनर्भवे ।।"},
{"c": "13.10", "n": "55", "i": 63369, "v": "इतस्त्वमधमामन्यां मा योनिं प्राप्स्यसे द्विज । गृह्यतां द्रविणं विप्र पूतात्मा भव सत्तम ।।"},
{"c": "13.10", "t": "भीष्म उवाच ।"},
{"c": "13.10", "n": "56", "i": 63370, "v": "ततो विसृष्टो राज्ञा तु विप्रो दानान्यनेकशः । ब्राह्मणेभ्यो ददौ वित्तं भूमिं ग्रामांश्च सर्वशः ।।"},
{"c": "13.10", "n": "57", "i": 63371, "v": "कृच्छ्राणि चीर्त्वा च ततो यथोक्तानि द्विजोत्तमः । तीर्थानि चाभिगत्वा वै दानानि विविधानि च ।।"},
{"c": "13.10", "n": "58", "i": 63372, "v": "दत्त्वा गाश्चैव विप्राणां पूतात्मा सोऽभवद्द्विजः । तमेव चाश्रमं गत्वा चचार विपुलं तपः ।।"},
{"c": "13.10", "n": "59", "i": 63373, "v": "ततः सिद्धिं परां प्राप्तो ब्राह्मणो राजसत्तम । संमतश्चाभवत्तेषामाश्रमेऽऽश्रमवासिनाम् ।।"},
{"c": "13.10", "n": "60", "i": 63374, "v": "एवं प्राप्तो महत्कृच्छ्रमृषिः स नृपसत्तम । ब्राह्मणेन न वक्तव्यं तस्माद्वर्णावरे जने ।।"},
{"c": "13.10", "n": "61", "i": 63375, "v": "वर्जयेदुपदेशं च सदैव ब्राह्मणो नृप । उपदेशं हि कुर्वाणो द्विजः कृच्छ्रमवाप्नुयात् ।।"},
{"c": "13.10", "n": "62", "i": 63376, "v": "एषितव्यं सदा वाचा नृपेण द्विजसत्तमात् । न प्रवक्तव्यमिह हि किंचिद्वर्णावरे जने ।।"},
{"c": "13.10", "n": "63", "i": 63377, "v": "ब्राह्मणाः क्षत्रिया वैश्यास्त्रयो वर्णा द्विजातयः । एतेषु कथयन्राजन्ब्राह्मणो न प्रदुष्यति ।।"},
{"c": "13.10", "n": "64", "i": 63378, "v": "तस्मात्सद्भिर्न वक्तव्यं कस्यचित्किंचिदग्रतः । सूक्ष्मा गतिर्हि धर्मस्य दुर्ज्ञेया ह्यकृतात्मभिः ।।"},
{"c": "13.10", "n": "65", "i": 63379, "v": "तस्मान्मौनानि मुनयो दीक्षां कुर्वन्ति चादृताः । दुरुक्तस्य भयाद्राजन्नानुभाषन्ति किंचन ।।"},
{"c": "13.10", "n": "66", "i": 63380, "v": "धार्मिका गुणसंपन्नाः सत्यार्जवपरायणाः । दुरुक्तवाचाभिहताः प्राप्नुवन्तीह दुष्कृतम् ।।"},
{"c": "13.10", "n": "67", "i": 63381, "v": "उपदेशो न कर्तव्यः कदाचिदपि कस्यचित् । उपदेशाद्धि तत्पापं ब्राह्मणः समवाप्नुयात् ।।"},
{"c": "13.10", "n": "68", "i": 63382, "v": "विमृश्य तस्मात्प्राज्ञेन वक्तव्यं धर्ममिच्छता । सत्यानृतेन हि कृत उपदेशो हिनस्ति वै ।।"},
{"c": "13.10", "n": "69", "i": 63383, "v": "वक्तव्यमिह पृष्टेन विनिश्चित्य विपर्ययम् । स चोपदेशः कर्तव्यो येन धर्ममवाप्नुयात् ।।"},
{"c": "13.10", "n": "70", "i": 63384, "v": "एतत्ते सर्वमाख्यातमुपदेशे कृते सति । महान्क्लेशो हि भवति तस्मान्नोपदिशेत्क्वचित् ।।"},
{"c": "13.11", "t": "युधिष्ठिर उवाच ।"},
{"c": "13.11", "n": "1", "i": 63385, "v": "कीदृशे पुरुषे तात स्त्रीषु वा भरतर्षभ । श्रीः पद्मा वसते नित्यं तन्मे ब्रूहि पितामह ।।"},
{"c": "13.11", "t": "भीष्म उवाच ।"},
{"c": "13.11", "n": "2", "i": 63386, "v": "अत्र ते वर्तयिष्यामि यथादृष्टं यथाश्रुतम् । रुक्मिणी देवकीपुत्रसंनिधौ पर्यपृच्छत ।।"},
{"c": "13.11", "n": "3", "i": 63387, "v": "नारायणस्याङ्कगतां ज्वलन्तीं; दृष्ट्वा श्रियं पद्मसमानवक्त्राम् । कौतूहलाद्विस्मितचारुनेत्रा; पप्रच्छ माता मकरध्वजस्य ।।"},
{"c": "13.11", "n": "4", "i": 63388, "v": "कानीह भूतान्युपसेवसे त्वं; संतिष्ठती कानि न सेवसे त्वम् । तानि त्रिलोकेश्वरभूतकान्ते; तत्त्वेन मे ब्रूहि महर्षिकन्ये ।।"},
{"c": "13.11", "n": "5", "i": 63389, "v": "एवं तदा श्रीरभिभाष्यमाणा; देव्या समक्षं गरुडध्वजस्य । उवाच वाक्यं मधुराभिधानं; मनोहरं चन्द्रमुखी प्रसन्ना ।।"},
{"c": "13.11", "n": "6", "i": 63390, "v": "वसामि सत्ये सुभगे प्रगल्भे; दक्षे नरे कर्मणि वर्तमाने । नाकर्मशीले पुरुषे वसामि; न नास्तिके सांकरिके कृतघ्ने । न भिन्नवृत्ते न नृशंसवृत्ते; न चापि चौरे न गुरुष्वसूये ।।"},
{"c": "13.11", "n": "7", "i": 63391, "v": "ये चाल्पतेजोबलसत्त्वसारा; हृष्यन्ति कुप्यन्ति च यत्र तत्र । न देवि तिष्ठामि तथाविधेषु; नरेषु संसुप्तमनोरथेषु ।।"},
{"c": "13.11", "n": "8", "i": 63392, "v": "यश्चात्मनि प्रार्थयते न किंचि;द्यश्च स्वभावोपहतान्तरात्मा । तेष्वल्पसंतोषरतेषु नित्यं; नरेषु नाहं निवसामि देवि ।।"},
{"c": "13.11", "n": "9", "i": 63393, "v": "वसामि धर्मशीलेषु धर्मज्ञेषु महात्मसु । वृद्धसेविषु दान्तेषु सत्त्वज्ञेषु महात्मसु ।।"},
{"c": "13.11", "n": "10", "i": 63394, "v": "स्त्रीषु क्षान्तासु दान्तासु देवद्विजपरासु च । वसामि सत्यशीलासु स्वभावनिरतासु च ।।"},
{"c": "13.11", "n": "11", "i": 63395, "v": "प्रकीर्णभाण्डामनवेक्ष्यकारिणीं; सदा च भर्तुः प्रतिकूलवादिनीम् । परस्य वेश्माभिरतामलज्जा;मेवंविधां स्त्रीं परिवर्जयामि ।।"},
{"c": "13.11", "n": "12", "i": 63396, "v": "लोलामचोक्षामवलेहिनीं च; व्यपेतधैर्यां कलहप्रियां च । निद्राभिभूतां सततं शयाना;मेवंविधां स्त्रीं परिवर्जयामि ।।"},
{"c": "13.11", "n": "13", "i": 63397, "v": "सत्यासु नित्यं प्रियदर्शनासु; सौभाग्ययुक्तासु गुणान्वितासु । वसामि नारीषु पतिव्रतासु; कल्याणशीलासु विभूषितासु ।।"},
{"c": "13.11", "n": "14", "i": 63398, "v": "यानेषु कन्यासु विभूषणेषु; यज्ञेषु मेघेषु च वृष्टिमत्सु । वसामि फुल्लासु च पद्मिनीषु; नक्षत्रवीथीषु च शारदीषु ।।"},
{"c": "13.11", "n": "15", "i": 63399, "v": "शैलेषु गोष्ठेषु तथा वनेषु; सरःसु फुल्लोत्पलपङ्कजेषु । नदीषु हंसस्वननादितासु; क्रौञ्चावघुष्टस्वरशोभितासु ।।"},
{"c": "13.11", "n": "16", "i": 63400, "v": "विस्तीर्णकूलह्रदशोभितासु; तपस्विसिद्धद्विजसेवितासु । वसामि नित्यं सुबहूदकासु; सिंहैर्गजैश्चाकुलितोदकासु । मत्ते गजे गोवृषभे नरेन्द्रे; सिंहासने सत्पुरुषे च नित्यम् ।।"},
{"c": "13.11", "n": "17", "i": 63401, "v": "यस्मिन्गृहे हूयते हव्यवाहो; गोब्राह्मणश्चार्च्यते देवताश्च । काले च पुष्पैर्बलयः क्रियन्ते; तस्मिन्गृहे नित्यमुपैमि वासम् ।।"},
{"c": "13.11", "n": "18", "i": 63402, "v": "स्वाध्यायनित्येषु द्विजेषु नित्यं; क्षत्रे च धर्माभिरते सदैव । वैश्ये च कृष्याभिरते वसामि; शूद्रे च शुश्रूषणनित्ययुक्ते ।।"},
{"c": "13.11", "n": "19", "i": 63403, "v": "नारायणे त्वेकमना वसामि; सर्वेण भावेन शरीरभूता । तस्मिन्हि धर्मः सुमहान्निविष्टो; ब्रह्मण्यता चात्र तथा प्रियत्वम् ।।"},
{"c": "13.11", "n": "20", "i": 63404, "v": "नाहं शरीरेण वसामि देवि; नैवं मया शक्यमिहाभिधातुम् । यस्मिंस्तु भावेन वसामि पुंसि; स वर्धते धर्मयशोर्थकामैः ।।"},
{"c": "13.12", "t": "युधिष्ठिर उवाच ।"},
{"c": "13.12", "n": "1", "i": 63405, "v": "स्त्रीपुंसयोः संप्रयोगे स्पर्शः कस्याधिको भवेत् । एतन्मे संशयं राजन्यथावद्वक्तुमर्हसि ।।"},
{"c": "13.12", "t": "भीष्म उवाच ।"},
{"c": "13.12", "n": "2", "i": 63406, "v": "अत्राप्युदाहरन्तीममितिहासं पुरातनम् । भङ्गाश्वनेन शक्रस्य यथा वैरमभूत्पुरा ।।"},
{"c": "13.12", "n": "3", "i": 63407, "v": "पुरा भङ्गाश्वनो नाम राजर्षिरतिधार्मिकः । अपुत्रः स नरव्याघ्र पुत्रार्थं यज्ञमाहरत् ।।"},
{"c": "13.12", "n": "4", "i": 63408, "v": "अग्निष्टुं नाम राजर्षिरिन्द्रद्विष्टं महाबलः । प्रायश्चित्तेषु मर्त्यानां पुत्रकामस्य चेष्यते ।।"},
{"c": "13.12", "n": "5", "i": 63409, "v": "इन्द्रो ज्ञात्वा तु तं यज्ञं महाभागः सुरेश्वरः । अन्तरं तस्य राजर्षेरन्विच्छन्नियतात्मनः ।।"},
{"c": "13.12", "n": "6", "i": 63410, "v": "कस्यचित्त्वथ कालस्य मृगयामटतो नृप । इदमन्तरमित्येव शक्रो नृपममोहयत् ।।"},
{"c": "13.12", "n": "7", "i": 63411, "v": "एकाश्वेन च राजर्षिर्भ्रान्त इन्द्रेण मोहितः । न दिशोऽविन्दत नृपः क्षुत्पिपासार्दितस्तदा ।।"},
{"c": "13.12", "n": "8", "i": 63412, "v": "इतश्चेतश्च वै धावञ्श्रमतृष्णार्दितो नृपः । सरोऽपश्यत्सुरुचिरं पूर्णं परमवारिणा । सोऽवगाह्य सरस्तात पाययामास वाजिनम् ।।"},
{"c": "13.12", "n": "9", "i": 63413, "v": "अथ पीतोदकं सोऽश्वं वृक्षे बद्ध्वा नृपोत्तमः । अवगाह्य ततः स्नातो राजा स्त्रीत्वमवाप ह ।।"},
{"c": "13.12", "n": "10", "i": 63414, "v": "आत्मानं स्त्रीकृतं दृष्ट्वा व्रीडितो नृपसत्तमः । चिन्तानुगतसर्वात्मा व्याकुलेन्द्रियचेतनः ।।"},
{"c": "13.12", "n": "11", "i": 63415, "v": "आरोहिष्ये कथं त्वश्वं कथं यास्यामि वै पुरम् । अग्निष्टुं नाम इष्टं मे पुत्राणां शतमौरसम् ।।"},
{"c": "13.12", "n": "12", "i": 63416, "v": "जातं महाबलानां वै तान्प्रवक्ष्यामि किं त्वहम् । दारेषु चास्मदीयेषु पौरजानपदेषु च ।।"},
{"c": "13.12", "n": "13", "i": 63417, "v": "मृदुत्वं च तनुत्वं च विक्लवत्वं तथैव च । स्त्रीगुणा ऋषिभिः प्रोक्ता धर्मतत्त्वार्थदर्शिभिः । व्यायामः कर्कशत्वं च वीर्यं च पुरुषे गुणाः ।।"},
{"c": "13.12", "n": "14", "i": 63418, "v": "पौरुषं विप्रनष्टं मे स्त्रीत्वं केनापि मेऽभवत् । स्त्रीभावात्कथमश्वं तु पुनरारोढुमुत्सहे ।।"},
{"c": "13.12", "n": "15", "i": 63419, "v": "महता त्वथ खेदेन आरुह्याश्वं नराधिपः । पुनरायात्पुरं तात स्त्रीभूतो नृपसत्तम ।।"},
{"c": "13.12", "n": "16", "i": 63420, "v": "पुत्रा दाराश्च भृत्याश्च पौरजानपदाश्च ते । किं न्विदं त्विति विज्ञाय विस्मयं परमं गताः ।।"},
{"c": "13.12", "n": "17", "i": 63421, "v": "अथोवाच स राजर्षिः स्त्रीभूतो वदतां वरः । मृगयामस्मि निर्यातो बलैः परिवृतो दृढम् । उद्भ्रान्तः प्राविशं घोरामटवीं दैवमोहितः ।।"},
{"c": "13.12", "n": "18", "i": 63422, "v": "अटव्यां च सुघोरायां तृष्णार्तो नष्टचेतनः । सरः सुरुचिरप्रख्यमपश्यं पक्षिभिर्वृतम् ।।"},
{"c": "13.12", "n": "19", "i": 63423, "v": "तत्रावगाढः स्त्रीभूतो व्यक्तं दैवान्न संशयः । अतृप्त इव पुत्राणां दाराणां च धनस्य च ।।"},
{"c": "13.12", "n": "20", "i": 63424, "v": "उवाच पुत्रांश्च ततः स्त्रीभूतः पार्थिवोत्तमः । संप्रीत्या भुज्यतां राज्यं वनं यास्यामि पुत्रकाः । अभिषिच्य स पुत्राणां शतं राजा वनं गतः ।।"},
{"c": "13.12", "n": "21", "i": 63425, "v": "तामाश्रमे स्त्रियं तात तापसोऽभ्यवपद्यत । तापसेनास्य पुत्राणामाश्रमेऽप्यभवच्छतम् ।।"},
{"c": "13.12", "n": "22", "i": 63426, "v": "अथ सा तान्सुतान्गृह्य पूर्वपुत्रानभाषत । पुरुषत्वे सुता यूयं स्त्रीत्वे चेमे शतं सुताः ।।"},
{"c": "13.12", "n": "23", "i": 63427, "v": "एकत्र भुज्यतां राज्यं भ्रातृभावेन पुत्रकाः । सहिता भ्रातरस्तेऽथ राज्यं बुभुजिरे तदा ।।"},
{"c": "13.12", "n": "24", "i": 63428, "v": "तान्दृष्ट्वा भ्रातृभावेन भुञ्जानान्राज्यमुत्तमम् । चिन्तयामास देवेन्द्रो मन्युनाभिपरिप्लुतः । उपकारोऽस्य राजर्षेः कृतो नापकृतं मया ।।"},
{"c": "13.12", "n": "25", "i": 63429, "v": "ततो ब्राह्मणरूपेण देवराजः शतक्रतुः । भेदयामास तान्गत्वा नगरं वै नृपात्मजान् ।।"},
{"c": "13.12", "n": "26", "i": 63430, "v": "भ्रातॄणां नास्ति सौभ्रात्रं येऽप्येकस्य पितुः सुताः । राज्यहेतोर्विवदिताः कश्यपस्य सुरासुराः ।।"},
{"c": "13.12", "n": "27", "i": 63431, "v": "यूयं भङ्गाश्वनापत्यास्तापसस्येतरे सुताः । कश्यपस्य सुराश्चैव असुराश्च सुतास्तथा । युष्माकं पैतृकं राज्यं भुज्यते तापसात्मजैः ।।"},
{"c": "13.12", "n": "28", "i": 63432, "v": "इन्द्रेण भेदितास्ते तु युद्धेऽन्योन्यमपातयन् । तच्छ्रुत्वा तापसी चापि संतप्ता प्ररुरोद ह ।।"},
{"c": "13.12", "n": "29", "i": 63433, "v": "ब्राह्मणच्छद्मनाभ्येत्य तामिन्द्रोऽथान्वपृच्छत । केन दुःखेन संतप्ता रोदिषि त्वं वरानने ।।"},
{"c": "13.12", "n": "30", "i": 63434, "v": "ब्राह्मणं तु ततो दृष्ट्वा सा स्त्री करुणमब्रवीत् । पुत्राणां द्वे शते ब्रह्मन्कालेन विनिपातिते ।।"},
{"c": "13.12", "n": "31", "i": 63435, "v": "अहं राजाभवं विप्र तत्र पुत्रशतं मया । समुत्पन्नं सुरूपाणां विक्रान्तानां द्विजोत्तम ।।"},
{"c": "13.12", "n": "32", "i": 63436, "v": "कदाचिन्मृगयां यात उद्भ्रान्तो गहने वने । अवगाढश्च सरसि स्त्रीभूतो ब्राह्मणोत्तम । पुत्रान्राज्ये प्रतिष्ठाप्य वनमस्मि ततो गतः ।।"},
{"c": "13.12", "n": "33", "i": 63437, "v": "स्त्रियाश्च मे पुत्रशतं तापसेन महात्मना । आश्रमे जनितं ब्रह्मन्नीतास्ते नगरं मया ।।"},
{"c": "13.12", "n": "34", "i": 63438, "v": "तेषां च वैरमुत्पन्नं कालयोगेन वै द्विज । एतच्छोचामि विप्रेन्द्र दैवेनाभिपरिप्लुता ।।"},
{"c": "13.12", "n": "35", "i": 63439, "v": "इन्द्रस्तां दुःखितां दृष्ट्वा अब्रवीत्परुषं वचः । पुरा सुदुःसहं भद्रे मम दुःखं त्वया कृतम् ।।"},
{"c": "13.12", "n": "36", "i": 63440, "v": "इन्द्रद्विष्टेन यजता मामनादृत्य दुर्मते । इन्द्रोऽहमस्मि दुर्बुद्धे वैरं ते यातितं मया ।।"},
{"c": "13.12", "n": "37", "i": 63441, "v": "इन्द्रं तु दृष्ट्वा राजर्षिः पादयोः शिरसा गतः । प्रसीद त्रिदशश्रेष्ठ पुत्रकामेन स क्रतुः । इष्टस्त्रिदशशार्दूल तत्र मे क्षन्तुमर्हसि ।।"},
{"c": "13.12", "n": "38", "i": 63442, "v": "प्रणिपातेन तस्येन्द्रः परितुष्टो वरं ददौ । पुत्रा वै कतमे राजञ्जीवन्तु तव शंस मे । स्त्रीभूतस्य हि ये जाताः पुरुषस्याथ येऽभवन् ।।"},
{"c": "13.12", "n": "39", "i": 63443, "v": "तापसी तु ततः शक्रमुवाच प्रयताञ्जलिः । स्त्रीभूतस्य हि ये जातास्ते मे जीवन्तु वासव ।।"},
{"c": "13.12", "n": "40", "i": 63444, "v": "इन्द्रस्तु विस्मितो हृष्टः स्त्रियं पप्रच्छ तां पुनः । पुरुषोत्पादिता ये ते कथं द्वेष्याः सुतास्तव ।।"},
{"c": "13.12", "n": "41", "i": 63445, "v": "स्त्रीभूतस्य हि ये जाताः स्नेहस्तेभ्योऽधिकः कथम् । कारणं श्रोतुमिच्छामि तन्मे वक्तुमिहार्हसि ।।"},
{"c": "13.12", "t": "स्त्र्युवाच ।"},
{"c": "13.12", "n": "42", "i": 63446, "v": "स्त्रियास्त्वभ्यधिकः स्नेहो न तथा पुरुषस्य वै । तस्मात्ते शक्र जीवन्तु ये जाताः स्त्रीकृतस्य वै ।।"},
{"c": "13.12", "t": "भीष्म उवाच ।"},
{"c": "13.12", "n": "43", "i": 63447, "v": "एवमुक्ते ततस्त्विन्द्रः प्रीतो वाक्यमुवाच ह । सर्व एवेह जीवन्तु पुत्रास्ते सत्यवादिनि ।।"},
{"c": "13.12", "n": "44", "i": 63448, "v": "वरं च वृणु राजेन्द्र यं त्वमिच्छसि सुव्रत । पुरुषत्वमथ स्त्रीत्वं मत्तो यदभिकाङ्क्षसि ।।"},
{"c": "13.12", "t": "स्त्र्युवाच ।"},
{"c": "13.12", "n": "45", "i": 63449, "v": "स्त्रीत्वमेव वृणे शक्र प्रसन्ने त्वयि वासव ।।"},
{"c": "13.12", "n": "46", "i": 63450, "v": "एवमुक्तस्तु देवेन्द्रस्तां स्त्रियं प्रत्युवाच ह । पुरुषत्वं कथं त्यक्त्वा स्त्रीत्वं रोचयसे विभो ।।"},
{"c": "13.12", "n": "47", "i": 63451, "v": "एवमुक्तः प्रत्युवाच स्त्रीभूतो राजसत्तमः । स्त्रियाः पुरुषसंयोगे प्रीतिरभ्यधिका सदा । एतस्मात्कारणाच्छक्र स्त्रीत्वमेव वृणोम्यहम् ।।"},
{"c": "13.12", "n": "48", "i": 63452, "v": "रमे चैवाधिकं स्त्रीत्वे सत्यं वै देवसत्तम । स्त्रीभावेन हि तुष्टोऽस्मि गम्यतां त्रिदशाधिप ।।"},
{"c": "13.12", "n": "49", "i": 63453, "v": "एवमस्त्विति चोक्त्वा तामापृच्छ्य त्रिदिवं गतः । एवं स्त्रिया महाराज अधिका प्रीतिरुच्यते ।।"},
{"c": "13.13", "t": "युधिष्ठिर उवाच ।"},
{"c": "13.13", "n": "1", "i": 63454, "v": "किं कर्तव्यं मनुष्येण लोकयात्राहितार्थिना । कथं वै लोकयात्रां तु किंशीलश्च समाचरेत् ।।"},
{"c": "13.13", "t": "भीष्म उवाच ।"},
{"c": "13.13", "n": "2", "i": 63455, "v": "कायेन त्रिविधं कर्म वाचा चापि चतुर्विधम् । मनसा त्रिविधं चैव दश कर्मपथांस्त्यजेत् ।।"},
{"c": "13.13", "n": "3", "i": 63456, "v": "प्राणातिपातं स्तैन्यं च परदारमथापि च । त्रीणि पापानि कायेन सर्वतः परिवर्जयेत् ।।"},
{"c": "13.13", "n": "4", "i": 63457, "v": "असत्प्रलापं पारुष्यं पैशुन्यमनृतं तथा । चत्वारि वाचा राजेन्द्र न जल्पेन्नानुचिन्तयेत् ।।"},
{"c": "13.13", "n": "5", "i": 63458, "v": "अनभिध्या परस्वेषु सर्वसत्त्वेषु सौहृदम् । कर्मणां फलमस्तीति त्रिविधं मनसा चरेत् ।।"},
{"c": "13.13", "n": "6", "i": 63459, "v": "तस्माद्वाक्कायमनसा नाचरेदशुभं नरः । शुभाशुभान्याचरन्हि तस्य तस्याश्नुते फलम् ।।"},
{"c": "13.14", "t": "युधिष्ठिर उवाच ।"},
{"c": "13.14", "n": "1", "i": 63460, "v": "पितामहेशाय विभो नामान्याचक्ष्व शंभवे । बभ्रवे विश्वमायाय महाभाग्यं च तत्त्वतः ।।"},
{"c": "13.14", "t": "भीष्म उवाच ।"},
{"c": "13.14", "n": "2", "i": 63461, "v": "सुरासुरगुरो देव विष्णो त्वं वक्तुमर्हसि । शिवाय विश्वरूपाय यन्मां पृच्छद्युधिष्ठिरः ।।"},
{"c": "13.14", "n": "3", "i": 63462, "v": "नाम्नां सहस्रं देवस्य तण्डिना ब्रह्मयोनिना । निवेदितं ब्रह्मलोके ब्रह्मणो यत्पुराभवत् ।।"},
{"c": "13.14", "n": "4", "i": 63463, "v": "द्वैपायनप्रभृतयस्तथैवेमे तपोधनाः । ऋषयः सुव्रता दान्ताः शृण्वन्तु गदतस्तव ।।"},
{"c": "13.14", "n": "5", "i": 63464, "v": "ध्रुवाय नन्दिने होत्रे गोप्त्रे विश्वसृजेऽग्नये । महाभाग्यं विभो ब्रूहि मुण्डिनेऽथ कपर्दिने ।।"},
{"c": "13.14", "t": "वासुदेव उवाच ।"},
{"c": "13.14", "n": "6", "i": 63465, "v": "न गतिः कर्मणां शक्या वेत्तुमीशस्य तत्त्वतः ।।"},
{"c": "13.14", "n": "7", "i": 63466, "v": "हिरण्यगर्भप्रमुखा देवाः सेन्द्रा महर्षयः । न विदुर्यस्य निधनमादिं वा सूक्ष्मदर्शिनः । स कथं नरमात्रेण शक्यो ज्ञातुं सतां गतिः ।।"},
{"c": "13.14", "n": "8", "i": 63467, "v": "तस्याहमसुरघ्नस्य कांश्चिद्भगवतो गुणान् । भवतां कीर्तयिष्यामि व्रतेशाय यथातथम् ।।"},
{"c": "13.14", "t": "वैशंपायन उवाच ।"},
{"c": "13.14", "n": "9", "i": 63468, "v": "एवमुक्त्वा तु भगवान्गुणांस्तस्य महात्मनः । उपस्पृश्य शुचिर्भूत्वा कथयामास धीमतः ।।"},
{"c": "13.14", "t": "वासुदेव उवाच ।"},
{"c": "13.14", "n": "10", "i": 63469, "v": "शुश्रूषध्वं ब्राह्मणेन्द्रास्त्वं च तात युधिष्ठिर । त्वं चापगेय नामानि निशामय जगत्पतेः ।।"},
{"c": "13.14", "n": "11", "i": 63470, "v": "यदवाप्तं च मे पूर्वं साम्बहेतोः सुदुष्करम् । यथा च भगवान्दृष्टो मया पूर्वं समाधिना ।।"},
{"c": "13.14", "n": "12", "i": 63471, "v": "शम्बरे निहते पूर्वं रौक्मिणेयेन धीमता । अतीते द्वादशे वर्षे जाम्बवत्यब्रवीद्धि माम् ।।"},
{"c": "13.14", "n": "13", "i": 63472, "v": "प्रद्युम्नचारुदेष्णादीन्रुक्मिण्या वीक्ष्य पुत्रकान् । पुत्रार्थिनी मामुपेत्य वाक्यमाह युधिष्ठिर ।।"},
{"c": "13.14", "n": "14", "i": 63473, "v": "शूरं बलवतां श्रेष्ठं कान्तरूपमकल्मषम् । आत्मतुल्यं मम सुतं प्रयच्छाच्युत माचिरम् ।।"},
{"c": "13.14", "n": "15", "i": 63474, "v": "न हि तेऽप्राप्यमस्तीह त्रिषु लोकेषु किंचन । लोकान्सृजेस्त्वमपरानिच्छन्यदुकुलोद्वह ।।"},
{"c": "13.14", "n": "16", "i": 63475, "v": "त्वया द्वादश वर्षाणि वायुभूतेन शुष्यता । आराध्य पशुभर्तारं रुक्मिण्या जनिताः सुताः ।।"},
{"c": "13.14", "n": "17", "i": 63476, "v": "चारुदेष्णः सुचारुश्च चारुवेषो यशोधरः । चारुश्रवाश्चारुयशाः प्रद्युम्नः शंभुरेव च ।।"},
{"c": "13.14", "n": "18", "i": 63477, "v": "यथा ते जनिताः पुत्रा रुक्मिण्याश्चारुविक्रमाः । तथा ममापि तनयं प्रयच्छ बलशालिनम् ।।"},
{"c": "13.14", "n": "19", "i": 63478, "v": "इत्येवं चोदितो देव्या तामवोचं सुमध्यमाम् । अनुजानीहि मां राज्ञि करिष्ये वचनं तव । सा च मामब्रवीद्गच्छ विजयाय शिवाय च ।।"},
{"c": "13.14", "n": "20", "i": 63479, "v": "ब्रह्मा शिवः काश्यपश्च नद्यो देवा मनोनुगाः । क्षेत्रौषध्यो यज्ञवाहाच्छन्दांस्यृषिगणा धरा ।।"},
{"c": "13.14", "n": "21", "i": 63480, "v": "समुद्रा दक्षिणा स्तोभा ऋक्षाणि पितरो ग्रहाः । देवपत्न्यो देवकन्या देवमातर एव च ।।"},
{"c": "13.14", "n": "22", "i": 63481, "v": "मन्वन्तराणि गावश्च चन्द्रमाः सविता हरिः । सावित्री ब्रह्मविद्या च ऋतवो वत्सराः क्षपाः ।।"},
{"c": "13.14", "n": "23", "i": 63482, "v": "क्षणा लवा मुहूर्ताश्च निमेषा युगपर्ययाः । रक्षन्तु सर्वत्र गतं त्वां यादव सुखावहम् । अरिष्टं गच्छ पन्थानमप्रमत्तो भवानघ ।।"},
{"c": "13.14", "n": "24", "i": 63483, "v": "एवं कृतस्वस्त्ययनस्तयाहं; तामभ्यनुज्ञाय कपीन्द्रपुत्रीम् । पितुः समीपे नरसत्तमस्य; मातुश्च राज्ञश्च तथाहुकस्य ।।"},
{"c": "13.14", "n": "25", "i": 63484, "v": "तमर्थमावेद्य यदब्रवीन्मां; विद्याधरेन्द्रस्य सुता भृशार्ता । तानभ्यनुज्ञाय तदातिदुःखा;द्गदं तथैवातिबलं च रामम् ।।"},
{"c": "13.14", "n": "26", "i": 63485, "v": "प्राप्यानुज्ञां गुरुजनादहं तार्क्ष्यमचिन्तयम् । सोऽवहद्धिमवन्तं मां प्राप्य चैनं व्यसर्जयम् ।।"},
{"c": "13.14", "n": "27", "i": 63486, "v": "तत्राहमद्भुतान्भावानपश्यं गिरिसत्तमे । क्षेत्रं च तपसां श्रेष्ठं पश्याम्याश्रममुत्तमम् ।।"},
{"c": "13.14", "n": "28", "i": 63487, "v": "दिव्यं वैयाघ्रपद्यस्य उपमन्योर्महात्मनः । पूजितं देवगन्धर्वैर्ब्राह्म्या लक्ष्म्या समन्वितम् ।।"},
{"c": "13.14", "n": "29", "i": 63488, "v": "धवककुभकदम्बनारिकेलैः; कुरबककेतकजम्बुपाटलाभिः । वटवरुणकवत्सनाभबिल्वैः; सरलकपित्थप्रियालसालतालैः ।।"},
{"c": "13.14", "n": "30", "i": 63489, "v": "बदरीकुन्दपुन्नागैरशोकाम्रातिमुक्तकैः । भल्लातकैर्मधूकैश्च चम्पकैः पनसैस्तथा ।।"},
{"c": "13.14", "n": "31", "i": 63490, "v": "वन्यैर्बहुविधैर्वृक्षैः फलपुष्पप्रदैर्युतम् । पुष्पगुल्मलताकीर्णं कदलीषण्डशोभितम् ।।"},
{"c": "13.14", "n": "32", "i": 63491, "v": "नानाशकुनिसंभोज्यैः फलैर्वृक्षैरलंकृतम् । यथास्थानविनिक्षिप्तैर्भूषितं वनराजिभिः ।।"},
{"c": "13.14", "n": "33", "i": 63492, "v": "रुरुवारणशार्दूलसिंहद्वीपिसमाकुलम् । कुरङ्गबर्हिणाकीर्णं मार्जारभुजगावृतम् । पूगैश्च मृगजातीनां महिषर्क्षनिषेवितम् ।।"},
{"c": "13.14", "n": "34", "i": 63493, "v": "नानापुष्परजोमिश्रो गजदानाधिवासितः । दिव्यस्त्रीगीतबहुलो मारुतोऽत्र सुखो ववौ ।।"},
{"c": "13.14", "n": "35", "i": 63494, "v": "धारानिनादैर्विहगप्रणादैः; शुभैस्तथा बृंहितैः कुञ्जराणाम् । गीतैस्तथा किंनराणामुदारैः; शुभैः स्वनैः सामगानां च वीर ।।"},
{"c": "13.14", "n": "36", "i": 63495, "v": "अचिन्त्यं मनसाप्यन्यैः सरोभिः समलंकृतम् । विशालैश्चाग्निशरणैर्भूषितं कुशसंवृतम् ।।"},
{"c": "13.14", "n": "37", "i": 63496, "v": "विभूषितं पुण्यपवित्रतोयया; सदा च जुष्टं नृप जह्नुकन्यया । महात्मभिर्धर्मभृतां वरिष्ठै;र्महर्षिभिर्भूषितमग्निकल्पैः ।।"},
{"c": "13.14", "n": "38", "i": 63497, "v": "वाय्वाहारैरम्बुपैर्जप्यनित्यैः; संप्रक्षालैर्यतिभिर्ध्याननित्यैः । धूमाशनैरूष्मपैः क्षीरपैश्च; विभूषितं ब्राह्मणेन्द्रैः समन्तात् ।।"},
{"c": "13.14", "n": "39", "i": 63498, "v": "गोचारिणोऽथाश्मकुट्टा दन्तोलूखलिनस्तथा । मरीचिपाः फेनपाश्च तथैव मृगचारिणः ।।"},
{"c": "13.14", "n": "40", "i": 63499, "v": "सुदुःखान्नियमांस्तांस्तान्वहतः सुतपोन्वितान् । पश्यन्नुत्फुल्लनयनः प्रवेष्टुमुपचक्रमे ।।"},
{"c": "13.14", "n": "41", "i": 63500, "v": "सुपूजितं देवगणैर्महात्मभिः; शिवादिभिर्भारत पुण्यकर्मभिः । रराज तच्चाश्रममण्डलं सदा; दिवीव राजन्रविमण्डलं यथा ।।"},
{"c": "13.14", "n": "42", "i": 63501, "v": "क्रीडन्ति सर्पैर्नकुला मृगैर्व्याघ्राश्च मित्रवत् । प्रभावाद्दीप्ततपसः संनिकर्षगुणान्विताः ।।"},
{"c": "13.14", "n": "43", "i": 63502, "v": "तत्राश्रमपदे श्रेष्ठे सर्वभूतमनोरमे । सेविते द्विजशार्दूलैर्वेदवेदाङ्गपारगैः ।।"},
{"c": "13.14", "n": "44", "i": 63503, "v": "नानानियमविख्यातैरृषिभिश्च महात्मभिः । प्रविशन्नेव चापश्यं जटाचीरधरं प्रभुम् ।।"},
{"c": "13.14", "n": "45", "i": 63504, "v": "तेजसा तपसा चैव दीप्यमानं यथानलम् । शिष्यमध्यगतं शान्तं युवानं ब्राह्मणर्षभम् । शिरसा वन्दमानं मामुपमन्युरभाषत ।।"},
{"c": "13.14", "n": "46", "i": 63505, "v": "स्वागतं पुण्डरीकाक्ष सफलानि तपांसि नः । यत्पूज्यः पूजयसि नो द्रष्टव्यो द्रष्टुमिच्छसि ।।"},
{"c": "13.14", "n": "47", "i": 63506, "v": "तमहं प्राञ्जलिर्भूत्वा मृगपक्षिष्वथाग्निषु । धर्मे च शिष्यवर्गे च समपृच्छमनामयम् ।।"},
{"c": "13.14", "n": "48", "i": 63507, "v": "ततो मां भगवानाह साम्ना परमवल्गुना । लप्स्यसे तनयं कृष्ण आत्मतुल्यमसंशयम् ।।"},
{"c": "13.14", "n": "49", "i": 63508, "v": "तपः सुमहदास्थाय तोषयेशानमीश्वरम् । इह देवः सपत्नीकः समाक्रीडत्यधोक्षज ।।"},
{"c": "13.14", "n": "50", "i": 63509, "v": "इहैव देवताश्रेष्ठं देवाः सर्षिगणाः पुरा । तपसा ब्रह्मचर्येण सत्येन च दमेन च । तोषयित्वा शुभान्कामान्प्राप्नुवंस्ते जनार्दन ।।"},
{"c": "13.14", "n": "51", "i": 63510, "v": "तेजसां तपसां चैव निधिः स भगवानिह । शुभाशुभान्वितान्भावान्विसृजन्संक्षिपन्नपि । आस्ते देव्या सहाचिन्त्यो यं प्रार्थयसि शत्रुहन् ।।"},
{"c": "13.14", "n": "52", "i": 63511, "v": "हिरण्यकशिपुर्योऽभूद्दानवो मेरुकम्पनः । तेन सर्वामरैश्वर्यं शर्वात्प्राप्तं समार्बुदम् ।।"},
{"c": "13.14", "n": "53", "i": 63512, "v": "तस्यैव पुत्रप्रवरो मन्दरो नाम विश्रुतः । महादेववराच्छक्रं वर्षार्बुदमयोधयत् ।।"},
{"c": "13.14", "n": "54", "i": 63513, "v": "विष्णोश्चक्रं च तद्घोरं वज्रमाखण्डलस्य च । शीर्णं पुराभवत्तात ग्रहस्याङ्गेषु केशव ।।"},
{"c": "13.14", "n": "55", "i": 63514, "v": "अर्द्यमानाश्च विबुधा ग्रहेण सुबलीयसा । शिवदत्तवराञ्जघ्नुरसुरेन्द्रान्सुरा भृशम् ।।"},
{"c": "13.14", "n": "56", "i": 63515, "v": "तुष्टो विद्युत्प्रभस्यापि त्रिलोकेश्वरतामदात् । शतं वर्षसहस्राणां सर्वलोकेश्वरोऽभवत् । ममैवानुचरो नित्यं भवितासीति चाब्रवीत् ।।"},
{"c": "13.14", "n": "57", "i": 63516, "v": "तथा पुत्रसहस्राणामयुतं च ददौ प्रभुः । कुशद्वीपं च स ददौ राज्येन भगवानजः ।।"},
{"c": "13.14", "n": "58", "i": 63517, "v": "तथा शतमुखो नाम धात्रा सृष्टो महासुरः । येन वर्षशतं साग्रमात्ममांसैर्हुतोऽनलः । तं प्राह भगवांस्तुष्टः किं करोमीति शंकरः ।।"},
{"c": "13.14", "n": "59", "i": 63518, "v": "तं वै शतमुखः प्राह योगो भवतु मेऽद्भुतः । बलं च दैवतश्रेष्ठ शाश्वतं संप्रयच्छ मे ।।"},
{"c": "13.14", "n": "60", "i": 63519, "v": "स्वायंभुवः क्रतुश्चापि पुत्रार्थमभवत्पुरा । आविश्य योगेनात्मानं त्रीणि वर्षशतान्यपि ।।"},
{"c": "13.14", "n": "61", "i": 63520, "v": "तस्य देवोऽददत्पुत्रान्सहस्रं क्रतुसंमितान् । योगेश्वरं देवगीतं वेत्थ कृष्ण न संशयः ।।"},
{"c": "13.14", "n": "62", "i": 63521, "v": "वालखिल्या मघवता अवज्ञाताः पुरा किल । तैः क्रुद्धैर्भगवान्रुद्रस्तपसा तोषितो ह्यभूत् ।।"},
{"c": "13.14", "n": "63", "i": 63522, "v": "तांश्चापि दैवतश्रेष्ठः प्राह प्रीतो जगत्पतिः । सुपर्णं सोमहर्तारं तपसोत्पादयिष्यथ ।।"},
{"c": "13.14", "n": "64", "i": 63523, "v": "महादेवस्य रोषाच्च आपो नष्टाः पुराभवन् । ताश्च सप्तकपालेन देवैरन्याः प्रवर्तिताः ।।"},
{"c": "13.14", "n": "65", "i": 63524, "v": "अत्रेर्भार्यापि भर्तारं संत्यज्य ब्रह्मवादिनी । नाहं तस्य मुनेर्भूयो वशगा स्यां कथंचन । इत्युक्त्वा सा महादेवमगच्छच्छरणं किल ।।"},
{"c": "13.14", "n": "66", "i": 63525, "v": "निराहारा भयादत्रेस्त्रीणि वर्षशतान्यपि । अशेत मुसलेष्वेव प्रसादार्थं भवस्य सा ।।"},
{"c": "13.14", "n": "67", "i": 63526, "v": "तामब्रवीद्धसन्देवो भविता वै सुतस्तव । वंशे तवैव नाम्ना तु ख्यातिं यास्यति चेप्सिताम् ।।"},
{"c": "13.14", "n": "68", "i": 63527, "v": "शाकल्यः संशितात्मा वै नव वर्षशतान्यपि । आराधयामास भवं मनोयज्ञेन केशव ।।"},
{"c": "13.14", "n": "69", "i": 63528, "v": "तं चाह भगवांस्तुष्टो ग्रन्थकारो भविष्यसि । वत्साक्षया च ते कीर्तिस्त्रैलोक्ये वै भविष्यति । अक्षयं च कुलं तेऽस्तु महर्षिभिरलंकृतम् ।।"},
{"c": "13.14", "n": "70", "i": 63529, "v": "सावर्णिश्चापि विख्यात ऋषिरासीत्कृते युगे । इह तेन तपस्तप्तं षष्टिं वर्षशतान्यथ ।।"},
{"c": "13.14", "n": "71", "i": 63530, "v": "तमाह भगवान्रुद्रः साक्षात्तुष्टोऽस्मि तेऽनघ । ग्रन्थकृल्लोकविख्यातो भवितास्यजरामरः ।।"},
{"c": "13.14", "n": "72", "i": 63531, "v": "मयापि च यथा दृष्टो देवदेवः पुरा विभुः । साक्षात्पशुपतिस्तात तच्चापि शृणु माधव ।।"},
{"c": "13.14", "n": "73", "i": 63532, "v": "यदर्थं च महादेवः प्रयतेन मया पुरा । आराधितो महातेजास्तच्चापि शृणु विस्तरम् ।।"},
{"c": "13.14", "n": "74", "i": 63533, "v": "यदवाप्तं च मे पूर्वं देवदेवान्महेश्वरात् । तत्सर्वमखिलेनाद्य कथयिष्यामि तेऽनघ ।।"},
{"c": "13.14", "n": "75", "i": 63534, "v": "पुरा कृतयुगे तात ऋषिरासीन्महायशाः । व्याघ्रपाद इति ख्यातो वेदवेदाङ्गपारगः । तस्याहमभवं पुत्रो धौम्यश्चापि ममानुजः ।।"},
{"c": "13.14", "n": "76", "i": 63535, "v": "कस्यचित्त्वथ कालस्य धौम्येन सह माधव । आगच्छमाश्रमं क्रीडन्मुनीनां भावितात्मनाम् ।।"},
{"c": "13.14", "n": "77", "i": 63536, "v": "तत्रापि च मया दृष्टा दुह्यमाना पयस्विनी । लक्षितं च मया क्षीरं स्वादुतो ह्यमृतोपमम् ।।"},
{"c": "13.14", "n": "78", "i": 63537, "v": "ततः पिष्टं समालोड्य तोयेन सह माधव । आवयोः क्षीरमित्येव पानार्थमुपनीयते ।।"},
{"c": "13.14", "n": "79", "i": 63538, "v": "अथ गव्यं पयस्तात कदाचित्प्राशितं मया । ततः पिष्टरसं तात न मे प्रीतिमुदावहत् ।।"},
{"c": "13.14", "n": "80", "i": 63539, "v": "ततोऽहमब्रुवं बाल्याज्जननीमात्मनस्तदा । क्षीरोदनसमायुक्तं भोजनं च प्रयच्छ मे ।।"},
{"c": "13.14", "n": "81", "i": 63540, "v": "ततो मामब्रवीन्माता दुःखशोकसमन्विता । पुत्रस्नेहात्परिष्वज्य मूर्ध्नि चाघ्राय माधव ।।"},
{"c": "13.14", "n": "82", "i": 63541, "v": "कुतः क्षीरोदनं वत्स मुनीनां भावितात्मनाम् । वने निवसतां नित्यं कन्दमूलफलाशिनाम् ।।"},
{"c": "13.14", "n": "83", "i": 63542, "v": "अप्रसाद्य विरूपाक्षं वरदं स्थाणुमव्ययम् । कुतः क्षीरोदनं वत्स सुखानि वसनानि च ।।"},
{"c": "13.14", "n": "84", "i": 63543, "v": "तं प्रपद्य सदा वत्स सर्वभावेन शंकरम् । तत्प्रसादाच्च कामेभ्यः फलं प्राप्स्यसि पुत्रक ।।"},
{"c": "13.14", "n": "85", "i": 63544, "v": "जनन्यास्तद्वचः श्रुत्वा तदाप्रभृति शत्रुहन् । मम भक्तिर्महादेवे नैष्ठिकी समपद्यत ।।"},
{"c": "13.14", "n": "86", "i": 63545, "v": "ततोऽहं तप आस्थाय तोषयामास शंकरम् । दिव्यं वर्षसहस्रं तु पादाङ्गुष्ठाग्रविष्ठितः ।।"},
{"c": "13.14", "n": "87", "i": 63546, "v": "एकं वर्षशतं चैव फलाहारस्तदाभवम् । द्वितीयं शीर्णपर्णाशी तृतीयं चाम्बुभोजनः । शतानि सप्त चैवाहं वायुभक्षस्तदाभवम् ।।"},
{"c": "13.14", "n": "88", "i": 63547, "v": "ततः प्रीतो महादेवः सर्वलोकेश्वरः प्रभुः । शक्ररूपं स कृत्वा तु सर्वैर्देवगणैर्वृतः । सहस्राक्षस्तदा भूत्वा वज्रपाणिर्महायशाः ।।"},
{"c": "13.14", "n": "89", "i": 63548, "v": "सुधावदातं रक्ताक्षं स्तब्धकर्णं मदोत्कटम् । आवेष्टितकरं रौद्रं चतुर्दंष्ट्रं महागजम् ।।"},
{"c": "13.14", "n": "90", "i": 63549, "v": "समास्थितश्च भगवान्दीप्यमानः स्वतेजसा । आजगाम किरीटी तु हारकेयूरभूषितः ।।"},
{"c": "13.14", "n": "91", "i": 63550, "v": "पाण्डुरेणातपत्रेण ध्रियमाणेन मूर्धनि । सेव्यमानोऽप्सरोभिश्च दिव्यगन्धर्वनादितः ।।"},
{"c": "13.14", "n": "92", "i": 63551, "v": "ततो मामाह देवेन्द्रः प्रीतस्तेऽहं द्विजोत्तम । वरं वृणीष्व मत्तस्त्वं यत्ते मनसि वर्तते ।।"},
{"c": "13.14", "n": "93", "i": 63552, "v": "शक्रस्य तु वचः श्रुत्वा नाहं प्रीतमनाभवम् । अब्रुवं च तदा कृष्ण देवराजमिदं वचः ।।"},
{"c": "13.14", "n": "94", "i": 63553, "v": "नाहं त्वत्तो वरं काङ्क्षे नान्यस्मादपि दैवतात् । महादेवादृते सौम्य सत्यमेतद्ब्रवीमि ते ।।"},
{"c": "13.14", "n": "95", "i": 63554, "v": "पशुपतिवचनाद्भवामि सद्यः; कृमिरथ वा तरुरप्यनेकशाखः । अपशुपतिवरप्रसादजा मे; त्रिभुवनराज्यविभूतिरप्यनिष्टा ।।"},
{"c": "13.14", "n": "96", "i": 63555, "v": "अपि कीटः पतंगो वा भवेयं शंकराज्ञया । न तु शक्र त्वया दत्तं त्रैलोक्यमपि कामये ।।"},
{"c": "13.14", "n": "97", "i": 63556, "v": "यावच्छशाङ्कशकलामलबद्धमौलि;र्न प्रीयते पशुपतिर्भगवान्ममेशः । तावज्जरामरणजन्मशताभिघातै;र्दुःखानि देहविहितानि समुद्वहामि ।।"},
{"c": "13.14", "n": "98", "i": 63557, "v": "दिवसकरशशाङ्कवह्निदीप्तं; त्रिभुवनसारमपारमाद्यमेकम् । अजरममरमप्रसाद्य रुद्रं; जगति पुमानिह को लभेत शान्तिम् ।।"},
{"c": "13.14", "t": "शक्र उवाच ।"},
{"c": "13.14", "n": "99", "i": 63558, "v": "कः पुनस्तव हेतुर्वै ईशे कारणकारणे । येन देवादृतेऽन्यस्मात्प्रसादं नाभिकाङ्क्षसि ।।"},
{"c": "13.14", "t": "उपमन्युरुवाच ।"},
{"c": "13.14", "n": "100", "i": 63559, "v": "हेतुभिर्वा किमन्यैस्ते ईशः कारणकारणम् । न शुश्रुम यदन्यस्य लिङ्गमभ्यर्च्यते सुरैः ।।"},
{"c": "13.14", "n": "101", "i": 63560, "v": "कस्यान्यस्य सुरैः सर्वैर्लिङ्गं मुक्त्वा महेश्वरम् । अर्च्यतेऽर्चितपूर्वं वा ब्रूहि यद्यस्ति ते श्रुतिः ।।"},
{"c": "13.14", "n": "102", "i": 63561, "v": "यस्य ब्रह्मा च विष्णुश्च त्वं चापि सह दैवतैः । अर्चयध्वं सदा लिङ्गं तस्माच्छ्रेष्ठतमो हि सः ।।"},
{"c": "13.14", "n": "103", "i": 63562, "v": "तस्माद्वरमहं काङ्क्षे निधनं वापि कौशिक । गच्छ वा तिष्ठ वा शक्र यथेष्टं बलसूदन ।।"},
{"c": "13.14", "n": "104", "i": 63563, "v": "काममेष वरो मेऽस्तु शापो वापि महेश्वरात् । न चान्यां देवतां काङ्क्षे सर्वकामफलान्यपि ।।"},
{"c": "13.14", "n": "105", "i": 63564, "v": "एवमुक्त्वा तु देवेन्द्रं दुःखादाकुलितेन्द्रियः । न प्रसीदति मे रुद्रः किमेतदिति चिन्तयन् । अथापश्यं क्षणेनैव तमेवैरावतं पुनः ।।"},
{"c": "13.14", "n": "106", "i": 63565, "v": "हंसकुन्देन्दुसदृशं मृणालकुमुदप्रभम् । वृषरूपधरं साक्षात्क्षीरोदमिव सागरम् ।।"},
{"c": "13.14", "n": "107", "i": 63566, "v": "कृष्णपुच्छं महाकायं मधुपिङ्गललोचनम् । जाम्बूनदेन दाम्ना च सर्वतः समलंकृतम् ।।"},
{"c": "13.14", "n": "108", "i": 63567, "v": "रक्ताक्षं सुमहानासं सुकर्णं सुकटीतटम् । सुपार्श्वं विपुलस्कन्धं सुरूपं चारुदर्शनम् ।।"},
{"c": "13.14", "n": "109", "i": 63568, "v": "ककुदं तस्य चाभाति स्कन्धमापूर्य विष्ठितम् । तुषारगिरिकूटाभं सिताभ्रशिखरोपमम् ।।"},
{"c": "13.14", "n": "110", "i": 63569, "v": "तमास्थितश्च भगवान्देवदेवः सहोमया । अशोभत महादेवः पौर्णमास्यामिवोडुराट् ।।"},
{"c": "13.14", "n": "111", "i": 63570, "v": "तस्य तेजोभवो वह्निः समेघः स्तनयित्नुमान् । सहस्रमिव सूर्याणां सर्वमावृत्य तिष्ठति ।।"},
{"c": "13.14", "n": "112", "i": 63571, "v": "ईश्वरः सुमहातेजाः संवर्तक इवानलः । युगान्ते सर्वभूतानि दिधक्षुरिव चोद्यतः ।।"},
{"c": "13.14", "n": "113", "i": 63572, "v": "तेजसा तु तदा व्याप्ते दुर्निरीक्ष्ये समन्ततः । पुनरुद्विग्नहृदयः किमेतदिति चिन्तयम् ।।"},
{"c": "13.14", "n": "114", "i": 63573, "v": "मुहूर्तमिव तत्तेजो व्याप्य सर्वा दिशो दश । प्रशान्तं च क्षणेनैव देवदेवस्य मायया ।।"},
{"c": "13.14", "n": "115", "i": 63574, "v": "अथापश्यं स्थितं स्थाणुं भगवन्तं महेश्वरम् । सौरभेयगतं सौम्यं विधूममिव पावकम् । सहितं चारुसर्वाङ्ग्या पार्वत्या परमेश्वरम् ।।"},
{"c": "13.14", "n": "116", "i": 63575, "v": "नीलकण्ठं महात्मानमसक्तं तेजसां निधिम् । अष्टादशभुजं स्थाणुं सर्वाभरणभूषितम् ।।"},
{"c": "13.14", "n": "117", "i": 63576, "v": "शुक्लाम्बरधरं देवं शुक्लमाल्यानुलेपनम् । शुक्लध्वजमनाधृष्यं शुक्लयज्ञोपवीतिनम् ।।"},
{"c": "13.14", "n": "118", "i": 63577, "v": "गायद्भिर्नृत्यमानैश्च उत्पतद्भिरितस्ततः । वृतं पारिषदैर्दिव्यैरात्मतुल्यपराक्रमैः ।।"},
{"c": "13.14", "n": "119", "i": 63578, "v": "बालेन्दुमुकुटं पाण्डुं शरच्चन्द्रमिवोदितम् । त्रिभिर्नेत्रैः कृतोद्द्योतं त्रिभिः सूर्यैरिवोदितैः ।।"},
{"c": "13.14", "n": "120", "i": 63579, "v": "अशोभत च देवस्य माला गात्रे सितप्रभे । जातरूपमयैः पद्मैर्ग्रथिता रत्नभूषिता ।।"},
{"c": "13.14", "n": "121", "i": 63580, "v": "मूर्तिमन्ति तथास्त्राणि सर्वतेजोमयानि च । मया दृष्टानि गोविन्द भवस्यामिततेजसः ।।"},
{"c": "13.14", "n": "122", "i": 63581, "v": "इन्द्रायुधसहस्राभं धनुस्तस्य महात्मनः । पिनाकमिति विख्यातं स च वै पन्नगो महान् ।।"},
{"c": "13.14", "n": "123", "i": 63582, "v": "सप्तशीर्षो महाकायस्तीक्ष्णदंष्ट्रो विषोल्बणः । ज्यावेष्टितमहाग्रीवः स्थितः पुरुषविग्रहः ।।"},
{"c": "13.14", "n": "124", "i": 63583, "v": "शरश्च सूर्यसंकाशः कालानलसमद्युतिः । यत्तदस्त्रं महाघोरं दिव्यं पाशुपतं महत् ।।"},
{"c": "13.14", "n": "125", "i": 63584, "v": "अद्वितीयमनिर्देश्यं सर्वभूतभयावहम् । सस्फुलिङ्गं महाकायं विसृजन्तमिवानलम् ।।"},
{"c": "13.14", "n": "126", "i": 63585, "v": "एकपादं महादंष्ट्रं सहस्रशिरसोदरम् । सहस्रभुजजिह्वाक्षमुद्गिरन्तमिवानलम् ।।"},
{"c": "13.14", "n": "127", "i": 63586, "v": "ब्राह्मान्नारायणादैन्द्रादाग्नेयादपि वारुणात् । यद्विशिष्टं महाबाहो सर्वशस्त्रविघातनम् ।।"},
{"c": "13.14", "n": "128", "i": 63587, "v": "येन तत्त्रिपुरं दग्ध्वा क्षणाद्भस्मीकृतं पुरा । शरेणैकेन गोविन्द महादेवेन लीलया ।।"},
{"c": "13.14", "n": "129", "i": 63588, "v": "निर्ददाह जगत्कृत्स्नं त्रैलोक्यं सचराचरम् । महेश्वरभुजोत्सृष्टं निमेषार्धान्न संशयः ।।"},
{"c": "13.14", "n": "130", "i": 63589, "v": "नावध्यो यस्य लोकेऽस्मिन्ब्रह्मविष्णुसुरेष्वपि । तदहं दृष्टवांस्तात आश्चर्याद्भुतमुत्तमम् ।।"},
{"c": "13.14", "n": "131", "i": 63590, "v": "गुह्यमस्त्रं परं चापि तत्तुल्याधिकमेव वा । यत्तच्छूलमिति ख्यातं सर्वलोकेषु शूलिनः ।।"},
{"c": "13.14", "n": "132", "i": 63591, "v": "दारयेद्यन्महीं कृत्स्नां शोषयेद्वा महोदधिम् । संहरेद्वा जगत्कृत्स्नं विसृष्टं शूलपाणिना ।।"},
{"c": "13.14", "n": "133", "i": 63592, "v": "यौवनाश्वो हतो येन मांधाता सबलः पुरा । चक्रवर्ती महातेजास्त्रिलोकविजयी नृपः ।।"},
{"c": "13.14", "n": "134", "i": 63593, "v": "महाबलो महावीर्यः शक्रतुल्यपराक्रमः । करस्थेनैव गोविन्द लवणस्येह रक्षसः ।।"},
{"c": "13.14", "n": "135", "i": 63594, "v": "तच्छूलमतितीक्ष्णाग्रं सुभीमं लोमहर्षणम् । त्रिशिखां भ्रुकुटीं कृत्वा तर्जमानमिव स्थितम् ।।"},
{"c": "13.14", "n": "136", "i": 63595, "v": "विधूमं सार्चिषं कृष्णं कालसूर्यमिवोदितम् । सर्पहस्तमनिर्देश्यं पाशहस्तमिवान्तकम् । दृष्टवानस्मि गोविन्द तदस्त्रं रुद्रसंनिधौ ।।"},
{"c": "13.14", "n": "137", "i": 63596, "v": "परशुस्तीक्ष्णधारश्च दत्तो रामस्य यः पुरा । महादेवेन तुष्टेन क्षत्रियाणां क्षयंकरः । कार्तवीर्यो हतो येन चक्रवर्ती महामृधे ।।"},
{"c": "13.14", "n": "138", "i": 63597, "v": "त्रिःसप्तकृत्वः पृथिवी येन निःक्षत्रिया कृता । जामदग्न्येन गोविन्द रामेणाक्लिष्टकर्मणा ।।"},
{"c": "13.14", "n": "139", "i": 63598, "v": "दीप्तधारः सुरौद्रास्यः सर्पकण्ठाग्रवेष्टितः । अभवच्छूलिनोऽभ्याशे दीप्तवह्निशिखोपमः ।।"},
{"c": "13.14", "n": "140", "i": 63599, "v": "असंख्येयानि चास्त्राणि तस्य दिव्यानि धीमतः । प्राधान्यतो मयैतानि कीर्तितानि तवानघ ।।"},
{"c": "13.14", "n": "141", "i": 63600, "v": "सव्यदेशे तु देवस्य ब्रह्मा लोकपितामहः । दिव्यं विमानमास्थाय हंसयुक्तं मनोजवम् ।।"},
{"c": "13.14", "n": "142", "i": 63601, "v": "वामपार्श्वगतश्चैव तथा नारायणः स्थितः । वैनतेयं समास्थाय शङ्खचक्रगदाधरः ।।"},
{"c": "13.14", "n": "143", "i": 63602, "v": "स्कन्दो मयूरमास्थाय स्थितो देव्याः समीपतः । शक्तिं कण्ठे समादाय द्वितीय इव पावकः ।।"},
{"c": "13.14", "n": "144", "i": 63603, "v": "पुरस्ताच्चैव देवस्य नन्दिं पश्याम्यवस्थितम् । शूलं विष्टभ्य तिष्ठन्तं द्वितीयमिव शंकरम् ।।"},
{"c": "13.14", "n": "145", "i": 63604, "v": "स्वायंभुवाद्या मनवो भृग्वाद्या ऋषयस्तथा । शक्राद्या देवताश्चैव सर्व एव समभ्ययुः ।।"},
{"c": "13.14", "n": "146", "i": 63605, "v": "तेऽभिवाद्य महात्मानं परिवार्य समन्ततः । अस्तुवन्विविधैः स्तोत्रैर्महादेवं सुरास्तदा ।।"},
{"c": "13.14", "n": "147", "i": 63606, "v": "ब्रह्मा भवं तदा स्तुन्वन्रथन्तरमुदीरयन् । ज्येष्ठसाम्ना च देवेशं जगौ नारायणस्तदा । गृणञ्शक्रः परं ब्रह्म शतरुद्रीयमुत्तमम् ।।"},
{"c": "13.14", "n": "148", "i": 63607, "v": "ब्रह्मा नारायणश्चैव देवराजश्च कौशिकः । अशोभन्त महात्मानस्त्रयस्त्रय इवाग्नयः ।।"},
{"c": "13.14", "n": "149", "i": 63608, "v": "तेषां मध्यगतो देवो रराज भगवाञ्शिवः । शरद्घनविनिर्मुक्तः परिविष्ट इवांशुमान् । ततोऽहमस्तुवं देवं स्तवेनानेन सुव्रतम् ।।"},
{"c": "13.14", "n": "150", "i": 63609, "v": "नमो देवाधिदेवाय महादेवाय वै नमः । शक्राय शक्ररूपाय शक्रवेषधराय च ।।"},
{"c": "13.14", "n": "151", "i": 63610, "v": "नमस्ते वज्रहस्ताय पिङ्गलायारुणाय च । पिनाकपाणये नित्यं खड्गशूलधराय च ।।"},
{"c": "13.14", "n": "152", "i": 63611, "v": "नमस्ते कृष्णवासाय कृष्णकुञ्चितमूर्धजे । कृष्णाजिनोत्तरीयाय कृष्णाष्टमिरताय च ।।"},
{"c": "13.14", "n": "153", "i": 63612, "v": "शुक्लवर्णाय शुक्लाय शुक्लाम्बरधराय च । शुक्लभस्मावलिप्ताय शुक्लकर्मरताय च ।।"},
{"c": "13.14", "n": "154", "i": 63613, "v": "त्वं ब्रह्मा सर्वदेवानां रुद्राणां नीललोहितः । आत्मा च सर्वभूतानां सांख्ये पुरुष उच्यसे ।।"},
{"c": "13.14", "n": "155", "i": 63614, "v": "ऋषभस्त्वं पवित्राणां योगिनां निष्कलः शिवः । आश्रमाणां गृहस्थस्त्वमीश्वराणां महेश्वरः । कुबेरः सर्वयक्षाणां क्रतूनां विष्णुरुच्यसे ।।"},
{"c": "13.14", "n": "156", "i": 63615, "v": "पर्वतानां महामेरुर्नक्षत्राणां च चन्द्रमाः । वसिष्ठस्त्वमृषीणां च ग्रहाणां सूर्य उच्यसे ।।"},
{"c": "13.14", "n": "157", "i": 63616, "v": "आरण्यानां पशूनां च सिंहस्त्वं परमेश्वरः । ग्राम्याणां गोवृषश्चासि भगवाँल्लोकपूजितः ।।"},
{"c": "13.14", "n": "158", "i": 63617, "v": "आदित्यानां भवान्विष्णुर्वसूनां चैव पावकः । पक्षिणां वैनतेयश्च अनन्तो भुजगेषु च ।।"},
{"c": "13.14", "n": "159", "i": 63618, "v": "सामवेदश्च वेदानां यजुषां शतरुद्रियम् । सनत्कुमारो योगीनां सांख्यानां कपिलो ह्यसि ।।"},
{"c": "13.14", "n": "160", "i": 63619, "v": "शक्रोऽसि मरुतां देव पितॄणां धर्मराडसि । ब्रह्मलोकश्च लोकानां गतीनां मोक्ष उच्यसे ।।"},
{"c": "13.14", "n": "161", "i": 63620, "v": "क्षीरोदः सागराणां च शैलानां हिमवान्गिरिः । वर्णानां ब्राह्मणश्चासि विप्राणां दीक्षितो द्विजः । आदिस्त्वमसि लोकानां संहर्ता काल एव च ।।"},
{"c": "13.14", "n": "162", "i": 63621, "v": "यच्चान्यदपि लोकेषु सत्त्वं तेजोधिकं स्मृतम् । तत्सर्वं भगवानेव इति मे निश्चिता मतिः ।।"},
{"c": "13.14", "n": "163", "i": 63622, "v": "नमस्ते भगवन्देव नमस्ते भक्तवत्सल । योगेश्वर नमस्तेऽस्तु नमस्ते विश्वसंभव ।।"},
{"c": "13.14", "n": "164", "i": 63623, "v": "प्रसीद मम भक्तस्य दीनस्य कृपणस्य च । अनैश्वर्येण युक्तस्य गतिर्भव सनातन ।।"},
{"c": "13.14", "n": "165", "i": 63624, "v": "यं चापराधं कृतवानज्ञानात्परमेश्वर । मद्भक्त इति देवेश तत्सर्वं क्षन्तुमर्हसि ।।"},
{"c": "13.14", "n": "166", "i": 63625, "v": "मोहितश्चास्मि देवेश तुभ्यं रूपविपर्ययात् । तेन नार्घ्यं मया दत्तं पाद्यं चापि सुरेश्वर ।।"},
{"c": "13.14", "n": "167", "i": 63626, "v": "एवं स्तुत्वाहमीशानं पाद्यमर्घ्यं च भक्तितः । कृताञ्जलिपुटो भूत्वा सर्वं तस्मै न्यवेदयम् ।।"},
{"c": "13.14", "n": "168", "i": 63627, "v": "ततः शीताम्बुसंयुक्ता दिव्यगन्धसमन्विता । पुष्पवृष्टिः शुभा तात पपात मम मूर्धनि ।।"},
{"c": "13.14", "n": "169", "i": 63628, "v": "दुन्दुभिश्च ततो दिव्यस्ताडितो देवकिंकरैः । ववौ च मारुतः पुण्यः शुचिगन्धः सुखावहः ।।"},
{"c": "13.14", "n": "170", "i": 63629, "v": "ततः प्रीतो महादेवः सपत्नीको वृषध्वजः । अब्रवीत्त्रिदशांस्तत्र हर्षयन्निव मां तदा ।।"},
{"c": "13.14", "n": "171", "i": 63630, "v": "पश्यध्वं त्रिदशाः सर्वे उपमन्योर्महात्मनः । मयि भक्तिं परां दिव्यामेकभावादवस्थिताम् ।।"},
{"c": "13.14", "n": "172", "i": 63631, "v": "एवमुक्तास्ततः कृष्ण सुरास्ते शूलपाणिना । ऊचुः प्राञ्जलयः सर्वे नमस्कृत्वा वृषध्वजम् ।।"},
{"c": "13.14", "n": "173", "i": 63632, "v": "भगवन्देवदेवेश लोकनाथ जगत्पते । लभतां सर्वकामेभ्यः फलं त्वत्तो द्विजोत्तमः ।।"},
{"c": "13.14", "n": "174", "i": 63633, "v": "एवमुक्तस्ततः शर्वः सुरैर्ब्रह्मादिभिस्तथा । आह मां भगवानीशः प्रहसन्निव शंकरः ।।"},
{"c": "13.14", "n": "175", "i": 63634, "v": "वत्सोपमन्यो प्रीतोऽस्मि पश्य मां मुनिपुंगव । दृढभक्तोऽसि विप्रर्षे मया जिज्ञासितो ह्यसि ।।"},
{"c": "13.14", "n": "176", "i": 63635, "v": "अनया चैव भक्त्या ते अत्यर्थं प्रीतिमानहम् । तस्मात्सर्वान्ददाम्यद्य कामांस्तव यथेप्शितान् ।।"},
{"c": "13.14", "n": "177", "i": 63636, "v": "एवमुक्तस्य चैवाथ महादेवेन मे विभो । हर्षादश्रूण्यवर्तन्त लोमहर्षश्च जायते ।।"},
{"c": "13.14", "n": "178", "i": 63637, "v": "अब्रुवं च तदा देवं हर्षगद्गदया गिरा । जानुभ्यामवनिं गत्वा प्रणम्य च पुनः पुनः ।।"},
{"c": "13.14", "n": "179", "i": 63638, "v": "अद्य जातो ह्यहं देव अद्य मे सफलं तपः । यन्मे साक्षान्महादेवः प्रसन्नस्तिष्ठतेऽग्रतः ।।"},
{"c": "13.14", "n": "180", "i": 63639, "v": "यं न पश्यन्ति चाराध्य देवा ह्यमितविक्रमम् । तमहं दृष्टवान्देवं कोऽन्यो धन्यतरो मया ।।"},
{"c": "13.14", "n": "181", "i": 63640, "v": "एवं ध्यायन्ति विद्वांसः परं तत्त्वं सनातनम् । षड्विंशकमिति ख्यातं यत्परात्परमक्षरम् ।।"},
{"c": "13.14", "n": "182", "i": 63641, "v": "स एष भगवान्देवः सर्वतत्त्वादिरव्ययः । सर्वतत्त्वविधानज्ञः प्रधानपुरुषेश्वरः ।।"},
{"c": "13.14", "n": "183", "i": 63642, "v": "योऽसृजद्दक्षिणादङ्गाद्ब्रह्माणं लोकसंभवम् । वामपार्श्वात्तथा विष्णुं लोकरक्षार्थमीश्वरः । युगान्ते चैव संप्राप्ते रुद्रमङ्गात्सृजत्प्रभुः ।।"},
{"c": "13.14", "n": "184", "i": 63643, "v": "स रुद्रः संहरन्कृत्स्नं जगत्स्थावरजङ्गमम् । कालो भूत्वा महातेजाः संवर्तक इवानलः ।।"},
{"c": "13.14", "n": "185", "i": 63644, "v": "एष देवो महादेवो जगत्सृष्ट्वा चराचरम् । कल्पान्ते चैव सर्वेषां स्मृतिमाक्षिप्य तिष्ठति ।।"},
{"c": "13.14", "n": "186", "i": 63645, "v": "सर्वगः सर्वभूतात्मा सर्वभूतभवोद्भवः । आस्ते सर्वगतो नित्यमदृश्यः सर्वदैवतैः ।।"},
{"c": "13.14", "n": "187", "i": 63646, "v": "यदि देयो वरो मह्यं यदि तुष्टश्च मे प्रभुः । भक्तिर्भवतु मे नित्यं शाश्वती त्वयि शंकर ।।"},
{"c": "13.14", "n": "188", "i": 63647, "v": "अतीतानागतं चैव वर्तमानं च यद्विभो । जानीयामिति मे बुद्धिस्त्वत्प्रसादात्सुरोत्तम ।।"},
{"c": "13.14", "n": "189", "i": 63648, "v": "क्षीरोदनं च भुञ्जीयामक्षयं सह बान्धवैः । आश्रमे च सदा मह्यं सांनिध्यं परमस्तु ते ।।"},
{"c": "13.14", "n": "190", "i": 63649, "v": "एवमुक्तः स मां प्राह भगवाँल्लोकपूजितः । महेश्वरो महातेजाश्चराचरगुरुः प्रभुः ।।"},
{"c": "13.14", "n": "191", "i": 63650, "v": "अजरश्चामरश्चैव भव दुःखविवर्जितः । शीलवान्गुणसंपन्नः सर्वज्ञः प्रियदर्शनः ।।"},
{"c": "13.14", "n": "192", "i": 63651, "v": "अक्षयं यौवनं तेऽस्तु तेजश्चैवानलोपमम् । क्षीरोदः सागरश्चैव यत्र यत्रेच्छसे मुने ।।"},
{"c": "13.14", "n": "193", "i": 63652, "v": "तत्र ते भविता कामं सांनिध्यं पयसो निधेः । क्षीरोदनं च भुङ्क्ष्व त्वममृतेन समन्वितम् ।।"},
{"c": "13.14", "n": "194", "i": 63653, "v": "बन्धुभिः सहितः कल्पं ततो मामुपयास्यसि । सांनिध्यमाश्रमे नित्यं करिष्यामि द्विजोत्तम ।।"},
{"c": "13.14", "n": "195", "i": 63654, "v": "तिष्ठ वत्स यथाकामं नोत्कण्ठां कर्तुमर्हसि । स्मृतः स्मृतश्च ते विप्र सदा दास्यामि दर्शनम् ।।"},
{"c": "13.14", "n": "196", "i": 63655, "v": "एवमुक्त्वा स भगवान्सूर्यकोटिसमप्रभः । ममेशानो वरं दत्त्वा तत्रैवान्तरधीयत ।।"},
{"c": "13.14", "n": "197", "i": 63656, "v": "एवं दृष्टो मया कृष्ण देवदेवः समाधिना । तदवाप्तं च मे सर्वं यदुक्तं तेन धीमता ।।"},
{"c": "13.14", "n": "198", "i": 63657, "v": "प्रत्यक्षं चैव ते कृष्ण पश्य सिद्धान्व्यवस्थितान् । ऋषीन्विद्याधरान्यक्षान्गन्धर्वाप्सरसस्तथा ।।"},
{"c": "13.14", "n": "199", "i": 63658, "v": "पश्य वृक्षान्मनोरम्यान्सदा पुष्पफलान्वितान् । सर्वर्तुकुसुमैर्युक्तान्स्निग्धपत्रान्सुशाखिनः । सर्वमेतन्महाबाहो दिव्यभावसमन्वितम् ।।"},
{"c": "13.15", "t": "उपमन्युरुवाच ।"},
{"c": "13.15", "n": "1", "i": 63659, "v": "एतान्सहस्रशश्चान्यान्समनुध्यातवान्हरः । कस्मात्प्रसादं भगवान्न कुर्यात्तव माधव ।।"},
{"c": "13.15", "n": "2", "i": 63660, "v": "त्वादृशेन हि देवानां श्लाघनीयः समागमः । ब्रह्मण्येनानृशंसेन श्रद्दधानेन चाप्युत । जप्यं च ते प्रदास्यामि येन द्रक्ष्यसि शंकरम् ।।"},
{"c": "13.15", "t": "कृष्ण उवाच ।"},
{"c": "13.15", "n": "3", "i": 63661, "v": "अब्रुवं तमहं ब्रह्मंस्त्वत्प्रसादान्महामुने । द्रक्ष्ये दितिजसंघानां मर्दनं त्रिदशेश्वरम् ।।"},
{"c": "13.15", "n": "4", "i": 63662, "v": "दिनेऽष्टमे च विप्रेण दीक्षितोऽहं यथाविधि । दण्डी मुण्डी कुशी चीरी घृताक्तो मेखली तथा ।।"},
{"c": "13.15", "n": "5", "i": 63663, "v": "मासमेकं फलाहारो द्वितीयं सलिलाशनः । तृतीयं च चतुर्थं च पञ्चमं चानिलाशनः ।।"},
{"c": "13.15", "n": "6", "i": 63664, "v": "एकपादेन तिष्ठंश्च ऊर्ध्वबाहुरतन्द्रितः । तेजः सूर्यसहस्रस्य अपश्यं दिवि भारत ।।"},
{"c": "13.15", "n": "7", "i": 63665, "v": "तस्य मध्यगतं चापि तेजसः पाण्डुनन्दन । इन्द्रायुधपिनद्धाङ्गं विद्युन्मालागवाक्षकम् । नीलशैलचयप्रख्यं बलाकाभूषितं घनम् ।।"},
{"c": "13.15", "n": "8", "i": 63666, "v": "तमास्थितश्च भगवान्देव्या सह महाद्युतिः । तपसा तेजसा कान्त्या दीप्तया सह भार्यया ।।"},
{"c": "13.15", "n": "9", "i": 63667, "v": "रराज भगवांस्तत्र देव्या सह महेश्वरः । सोमेन सहितः सूर्यो यथा मेघस्थितस्तथा ।।"},
{"c": "13.15", "n": "10", "i": 63668, "v": "संहृष्टरोमा कौन्तेय विस्मयोत्फुल्ललोचनः । अपश्यं देवसंघानां गतिमार्तिहरं हरम् ।।"},
{"c": "13.15", "n": "11", "i": 63669, "v": "किरीटिनं गदिनं शूलपाणिं; व्याघ्राजिनं जटिलं दण्डपाणिम् । पिनाकिनं वज्रिणं तीक्ष्णदंष्ट्रं; शुभाङ्गदं व्यालयज्ञोपवीतम् ।।"},
{"c": "13.15", "n": "12", "i": 63670, "v": "दिव्यां मालामुरसानेकवर्णां; समुद्वहन्तं गुल्फदेशावलम्बाम् । चन्द्रं यथा परिविष्टं ससंध्यं; वर्षात्यये तद्वदपश्यमेनम् ।।"},
{"c": "13.15", "n": "13", "i": 63671, "v": "प्रमथानां गणैश्चैव समन्तात्परिवारितम् । शरदीव सुदुष्प्रेक्ष्यं परिविष्टं दिवाकरम् ।।"},
{"c": "13.15", "n": "14", "i": 63672, "v": "एकादश तथा चैनं रुद्राणां वृषवाहनम् । अस्तुवन्नियतात्मानः कर्मभिः शुभकर्मिणम् ।।"},
{"c": "13.15", "n": "15", "i": 63673, "v": "आदित्या वसवः साध्या विश्वेदेवास्तथाश्विनौ । विश्वाभिः स्तुतिभिर्देवं विश्वदेवं समस्तुवन् ।।"},
{"c": "13.15", "n": "16", "i": 63674, "v": "शतक्रतुश्च भगवान्विष्णुश्चादितिनन्दनौ । ब्रह्मा रथन्तरं साम ईरयन्ति भवान्तिके ।।"},
{"c": "13.15", "n": "17", "i": 63675, "v": "योगीश्वराः सुबहवो योगदं पितरं गुरुम् । ब्रह्मर्षयश्च ससुतास्तथा देवर्षयश्च वै ।।"},
{"c": "13.15", "n": "18", "i": 63676, "v": "पृथिवी चान्तरिक्षं च नक्षत्राणि ग्रहास्तथा । मासार्धमासा ऋतवो रात्र्यः संवत्सराः क्षणाः ।।"},
{"c": "13.15", "n": "19", "i": 63677, "v": "मुहूर्ताश्च निमेषाश्च तथैव युगपर्ययाः । दिव्या राजन्नमस्यन्ति विद्याः सर्वा दिशस्तथा ।।"},
{"c": "13.15", "n": "20", "i": 63678, "v": "सनत्कुमारो वेदाश्च इतिहासास्तथैव च । मरीचिरङ्गिरा अत्रिः पुलस्त्यः पुलहः क्रतुः ।।"},
{"c": "13.15", "n": "21", "i": 63679, "v": "मनवः सप्तसोमश्च अथर्वा सबृहस्पतिः । भृगुर्दक्षः कश्यपश्च वसिष्ठः काश्य एव च ।।"},
{"c": "13.15", "n": "22", "i": 63680, "v": "छन्दांसि दीक्षा यज्ञाश्च दक्षिणाः पावको हविः । यज्ञोपगानि द्रव्याणि मूर्तिमन्ति युधिष्ठिर ।।"},
{"c": "13.15", "n": "23", "i": 63681, "v": "प्रजानां पतयः सर्वे सरितः पन्नगा नगाः । देवानां मातरः सर्वा देवपत्न्यः सकन्यकाः ।।"},
{"c": "13.15", "n": "24", "i": 63682, "v": "सहस्राणि मुनीनां च अयुतान्यर्बुदानि च । नमस्यन्ति प्रभुं शान्तं पर्वताः सागरा दिशः ।।"},
{"c": "13.15", "n": "25", "i": 63683, "v": "गन्धर्वाप्सरसश्चैव गीतवादित्रकोविदाः । दिव्यतानेन गायन्तः स्तुवन्ति भवमद्भुतम् । विद्याधरा दानवाश्च गुह्यका राक्षसास्तथा ।।"},
{"c": "13.15", "n": "26", "i": 63684, "v": "सर्वाणि चैव भूतानि स्थावराणि चराणि च । नमस्यन्ति महाराज वाङ्मनःकर्मभिर्विभुम् । पुरस्ताद्विष्ठितः शर्वो ममासीत्त्रिदशेश्वरः ।।"},
{"c": "13.15", "n": "27", "i": 63685, "v": "पुरस्ताद्विष्ठितं दृष्ट्वा ममेशानं च भारत । सप्रजापतिशक्रान्तं जगन्मामभ्युदैक्षत ।।"},
{"c": "13.15", "n": "28", "i": 63686, "v": "ईक्षितुं च महादेवं न मे शक्तिरभूत्तदा । ततो मामब्रवीद्देवः पश्य कृष्ण वदस्व च ।।"},
{"c": "13.15", "n": "29", "i": 63687, "v": "शिरसा वन्दिते देवे देवी प्रीता उमाभवत् । ततोऽहमस्तुवं स्थाणुं स्तुतं ब्रह्मादिभिः सुरैः ।।"},
{"c": "13.15", "n": "30", "i": 63688, "v": "नमोऽस्तु ते शाश्वत सर्वयोने; ब्रह्माधिपं त्वामृषयो वदन्ति । तपश्च सत्त्वं च रजस्तमश्च; त्वामेव सत्यं च वदन्ति सन्तः ।।"},
{"c": "13.15", "n": "31", "i": 63689, "v": "त्वं वै ब्रह्मा च रुद्रश्च वरुणोऽग्निर्मनुर्भवः । धाता त्वष्टा विधाता च त्वं प्रभुः सर्वतोमुखः ।।"},
{"c": "13.15", "n": "32", "i": 63690, "v": "त्वत्तो जातानि भूतानि स्थावराणि चराणि च । त्वमादिः सर्वभूतानां संहारश्च त्वमेव हि ।।"},
{"c": "13.15", "n": "33", "i": 63691, "v": "ये चेन्द्रियार्थाश्च मनश्च कृत्स्नं; ये वायवः सप्त तथैव चाग्निः । ये वा दिविस्था देवताश्चापि पुंसां; तस्मात्परं त्वामृषयो वदन्ति ।।"},
{"c": "13.15", "n": "34", "i": 63692, "v": "वेदा यज्ञाश्च सोमश्च दक्षिणा पावको हविः । यज्ञोपगं च यत्किंचिद्भगवांस्तदसंशयम् ।।"},
{"c": "13.15", "n": "35", "i": 63693, "v": "इष्टं दत्तमधीतं च व्रतानि नियमाश्च ये । ह्रीः कीर्तिः श्रीर्द्युतिस्तुष्टिः सिद्धिश्चैव त्वदर्पणा ।।"},
{"c": "13.15", "n": "36", "i": 63694, "v": "कामः क्रोधो भयं लोभो मदः स्तम्भोऽथ मत्सरः । आधयो व्याधयश्चैव भगवंस्तनयास्तव ।।"},
{"c": "13.15", "n": "37", "i": 63695, "v": "कृतिर्विकारः प्रलयः प्रधानं प्रभवोऽव्ययः । मनसः परमा योनिः स्वभावश्चापि शाश्वतः । अव्यक्तः पावन विभो सहस्रांशो हिरण्मयः ।।"},
{"c": "13.15", "n": "38", "i": 63696, "v": "आदिर्गुणानां सर्वेषां भवान्वै जीवनाश्रयः । महानात्मा मतिर्ब्रह्मा विश्वः शंभुः स्वयंभुवः ।।"},
{"c": "13.15", "n": "39", "i": 63697, "v": "बुद्धिः प्रज्ञोपलब्धिश्च संवित्ख्यातिर्धृतिः स्मृतिः । पर्यायवाचकैः शब्दैर्महानात्मा विभाव्यसे ।।"},
{"c": "13.15", "n": "40", "i": 63698, "v": "त्वां बुद्ध्वा ब्राह्मणो विद्वान्न प्रमोहं निगच्छति । हृदयं सर्वभूतानां क्षेत्रज्ञस्त्वमृषिष्टुतः ।।"},
{"c": "13.15", "n": "41", "i": 63699, "v": "सर्वतःपाणिपादस्त्वं सर्वतोक्षिशिरोमुखः । सर्वतःश्रुतिमाँल्लोके सर्वमावृत्य तिष्ठसि ।।"},
{"c": "13.15", "n": "42", "i": 63700, "v": "फलं त्वमसि तिग्मांशो निमेषादिषु कर्मसु । त्वं वै प्रभार्चिः पुरुषः सर्वस्य हृदि संस्थितः । अणिमा लघिमा प्राप्तिरीशानो ज्योतिरव्ययः ।।"},
{"c": "13.15", "n": "43", "i": 63701, "v": "त्वयि बुद्धिर्मतिर्लोकाः प्रपन्नाः संश्रिताश्च ये । ध्यानिनो नित्ययोगाश्च सत्यसंधा जितेन्द्रियाः ।।"},
{"c": "13.15", "n": "44", "i": 63702, "v": "यस्त्वां ध्रुवं वेदयते गुहाशयं; प्रभुं पुराणं पुरुषं विश्वरूपम् । हिरण्मयं बुद्धिमतां परां गतिं; स बुद्धिमान्बुद्धिमतीत्य तिष्ठति ।।"},
{"c": "13.15", "n": "45", "i": 63703, "v": "विदित्वा सप्त सूक्ष्माणि षडङ्गं त्वां च मूर्तितः । प्रधानविधियोगस्थस्त्वामेव विशते बुधः ।।"},
{"c": "13.15", "n": "46", "i": 63704, "v": "एवमुक्ते मया पार्थ भवे चार्तिविनाशने । चराचरं जगत्सर्वं सिंहनादमथाकरोत् ।।"},
{"c": "13.15", "n": "47", "i": 63705, "v": "सविप्रसंघाश्च सुरासुराश्च; नागाः पिशाचाः पितरो वयांसि । रक्षोगणा भूतगणाश्च सर्वे; महर्षयश्चैव तथा प्रणेमुः ।।"},
{"c": "13.15", "n": "48", "i": 63706, "v": "मम मूर्ध्नि च दिव्यानां कुसुमानां सुगन्धिनाम् । राशयो निपतन्ति स्म वायुश्च सुसुखो ववौ ।।"},
{"c": "13.15", "n": "49", "i": 63707, "v": "निरीक्ष्य भगवान्देवीमुमां मां च जगद्धितः । शतक्रतुं चाभिवीक्ष्य स्वयं मामाह शंकरः ।।"},
{"c": "13.15", "n": "50", "i": 63708, "v": "विद्मः कृष्ण परां भक्तिमस्मासु तव शत्रुहन् । क्रियतामात्मनः श्रेयः प्रीतिर्हि परमा त्वयि ।।"},
{"c": "13.15", "n": "51", "i": 63709, "v": "वृणीष्वाष्टौ वरान्कृष्ण दातास्मि तव सत्तम । ब्रूहि यादवशार्दूल यानिच्छसि सुदुर्लभान् ।।"},
{"c": "13.16", "t": "कृष्ण उवाच ।"},
{"c": "13.16", "n": "1", "i": 63710, "v": "मूर्ध्ना निपत्य नियतस्तेजःसंनिचये ततः । परमं हर्षमागम्य भगवन्तमथाब्रुवम् ।।"},
{"c": "13.16", "n": "2", "i": 63711, "v": "धर्मे दृढत्वं युधि शत्रुघातं; यशस्तथाग्र्यं परमं बलं च । योगप्रियत्वं तव संनिकर्षं; वृणे सुतानां च शतं शतानि ।।"},
{"c": "13.16", "n": "3", "i": 63712, "v": "एवमस्त्विति तद्वाक्यं मयोक्तः प्राह शंकरः ।।"},
{"c": "13.16", "n": "4", "i": 63713, "v": "ततो मां जगतो माता धरणी सर्वपावनी । उवाचोमा प्रणिहिता शर्वाणी तपसां निधिः ।।"},
{"c": "13.16", "n": "5", "i": 63714, "v": "दत्तो भगवता पुत्रः साम्बो नाम तवानघ । मत्तोऽप्यष्टौ वरानिष्टान्गृहाण त्वं ददामि ते । प्रणम्य शिरसा सा च मयोक्ता पाण्डुनन्दन ।।"},
{"c": "13.16", "n": "6", "i": 63715, "v": "द्विजेष्वकोपं पितृतः प्रसादं; शतं सुतानामुपभोगं परं च । कुले प्रीतिं मातृतश्च प्रसादं; शमप्राप्तिं प्रवृणे चापि दाक्ष्यम् ।।"},
{"c": "13.16", "t": "देव्युवाच ।"},
{"c": "13.16", "n": "7", "i": 63716, "v": "एवं भविष्यत्यमरप्रभाव; नाहं मृषा जातु वदे कदाचित् । भार्यासहस्राणि च षोडशैव; तासु प्रियत्वं च तथाक्षयत्वम् ।।"},
{"c": "13.16", "n": "8", "i": 63717, "v": "प्रीतिं चाग्र्यां बान्धवानां सकाशा;द्ददामि ते वपुषः काम्यतां च । भोक्ष्यन्ते वै सप्ततिर्वै शतानि; गृहे तुभ्यमतिथीनां च नित्यम् ।।"},
{"c": "13.16", "t": "वासुदेव उवाच ।"},
{"c": "13.16", "n": "9", "i": 63718, "v": "एवं दत्त्वा वरान्देवो मम देवी च भारत । अन्तर्हितः क्षणे तस्मिन्सगणो भीमपूर्वज ।।"},
{"c": "13.16", "n": "10", "i": 63719, "v": "एतदत्यद्भुतं सर्वं ब्राह्मणायातितेजसे । उपमन्यवे मया कृत्स्नमाख्यातं कौरवोत्तम ।।"},
{"c": "13.16", "n": "11", "i": 63720, "v": "नमस्कृत्वा तु स प्राह देवदेवाय सुव्रत । नास्ति शर्वसमो दाने नास्ति शर्वसमो रणे । नास्ति शर्वसमो देवो नास्ति शर्वसमा गतिः ।।"},
{"c": "13.16", "n": "12", "i": 63721, "v": "ऋषिरासीत्कृते तात तण्डिरित्येव विश्रुतः । दश वर्षसहस्राणि तेन देवः समाधिना । आराधितोऽभूद्भक्तेन तस्योदर्कं निशामय ।।"},
{"c": "13.16", "n": "13", "i": 63722, "v": "स दृष्टवान्महादेवमस्तौषीच्च स्तवैर्विभुम् । पवित्राणां पवित्रस्त्वं गतिर्गतिमतां वर । अत्युग्रं तेजसां तेजस्तपसां परमं तपः ।।"},
{"c": "13.16", "n": "14", "i": 63723, "v": "विश्वावसुहिरण्याक्षपुरुहूतनमस्कृत । भूरिकल्याणद विभो पुरुसत्य नमोऽस्तु ते ।।"},
{"c": "13.16", "n": "15", "i": 63724, "v": "जातीमरणभीरूणां यतीनां यततां विभो । निर्वाणद सहस्रांशो नमस्तेऽस्तु सुखाश्रय ।।"},
{"c": "13.16", "n": "16", "i": 63725, "v": "ब्रह्मा शतक्रतुर्विष्णुर्विश्वेदेवा महर्षयः । न विदुस्त्वां तु तत्त्वेन कुतो वेत्स्यामहे वयम् ।।"},
{"c": "13.16", "n": "17", "i": 63726, "v": "त्वत्तः प्रवर्तते कालस्त्वयि कालश्च लीयते । कालाख्यः पुरुषाख्यश्च ब्रह्माख्यश्च त्वमेव हि ।।"},
{"c": "13.16", "n": "18", "i": 63727, "v": "तनवस्ते स्मृतास्तिस्रः पुराणज्ञैः सुरर्षिभिः । अधिपौरुषमध्यात्ममधिभूताधिदैवतम् । अधिलोक्याधिविज्ञानमधियज्ञस्त्वमेव हि ।।"},
{"c": "13.16", "n": "19", "i": 63728, "v": "त्वां विदित्वात्मदेहस्थं दुर्विदं दैवतैरपि । विद्वांसो यान्ति निर्मुक्ताः परं भावमनामयम् ।।"},
{"c": "13.16", "n": "20", "i": 63729, "v": "अनिच्छतस्तव विभो जन्ममृत्युरनेकतः । द्वारं त्वं स्वर्गमोक्षाणामाक्षेप्ता त्वं ददासि च ।।"},
{"c": "13.16", "n": "21", "i": 63730, "v": "त्वमेव मोक्षः स्वर्गश्च कामः क्रोधस्त्वमेव हि । सत्त्वं रजस्तमश्चैव अधश्चोर्ध्वं त्वमेव हि ।।"},
{"c": "13.16", "n": "22", "i": 63731, "v": "ब्रह्मा विष्णुश्च रुद्रश्च स्कन्देन्द्रौ सविता यमः । वरुणेन्दू मनुर्धाता विधाता त्वं धनेश्वरः ।।"},
{"c": "13.16", "n": "23", "i": 63732, "v": "भूर्वायुर्ज्योतिरापश्च वाग्बुद्धिस्त्वं मतिर्मनः । कर्म सत्यानृते चोभे त्वमेवास्ति च नास्ति च ।।"},
{"c": "13.16", "n": "24", "i": 63733, "v": "इन्द्रियाणीन्द्रियार्थाश्च तत्परं प्रकृतेर्ध्रुवम् । विश्वाविश्वपरो भावश्चिन्त्याचिन्त्यस्त्वमेव हि ।।"},
{"c": "13.16", "n": "25", "i": 63734, "v": "यच्चैतत्परमं ब्रह्म यच्च तत्परमं पदम् । या गतिः सांख्ययोगानां स भवान्नात्र संशयः ।।"},
{"c": "13.16", "n": "26", "i": 63735, "v": "नूनमद्य कृतार्थाः स्म नूनं प्राप्ताः सतां गतिम् । यां गतिं प्राप्नुवन्तीह ज्ञाननिर्मलबुद्धयः ।।"},
{"c": "13.16", "n": "27", "i": 63736, "v": "अहो मूढाः स्म सुचिरमिमं कालमचेतसः । यन्न विद्मः परं देवं शाश्वतं यं विदुर्बुधाः ।।"},
{"c": "13.16", "n": "28", "i": 63737, "v": "सोऽयमासादितः साक्षाद्बहुभिर्जन्मभिर्मया । भक्तानुग्रहकृद्देवो यं ज्ञात्वामृतमश्नुते ।।"},
{"c": "13.16", "n": "29", "i": 63738, "v": "देवासुरमनुष्याणां यच्च गुह्यं सनातनम् । गुहायां निहितं ब्रह्म दुर्विज्ञेयं सुरैरपि ।।"},
{"c": "13.16", "n": "30", "i": 63739, "v": "स एष भगवान्देवः सर्वकृत्सर्वतोमुखः । सर्वात्मा सर्वदर्शी च सर्वगः सर्ववेदिता ।।"},
{"c": "13.16", "n": "31", "i": 63740, "v": "प्राणकृत्प्राणभृत्प्राणी प्राणदः प्राणिनां गतिः । देहकृद्देहभृद्देही देहभुग्देहिनां गतिः ।।"},
{"c": "13.16", "n": "32", "i": 63741, "v": "अध्यात्मगतिनिष्ठानां ध्यानिनामात्मवेदिनाम् । अपुनर्मारकामानां या गतिः सोऽयमीश्वरः ।।"},
{"c": "13.16", "n": "33", "i": 63742, "v": "अयं च सर्वभूतानां शुभाशुभगतिप्रदः । अयं च जन्ममरणे विदध्यात्सर्वजन्तुषु ।।"},
{"c": "13.16", "n": "34", "i": 63743, "v": "अयं च सिद्धिकामानामृषीणां सिद्धिदः प्रभुः । अयं च मोक्षकामानां द्विजानां मोक्षदः प्रभुः ।।"},
{"c": "13.16", "n": "35", "i": 63744, "v": "भूराद्यान्सर्वभुवनानुत्पाद्य सदिवौकसः । विभर्ति देवस्तनुभिरष्टाभिश्च ददाति च ।।"},
{"c": "13.16", "n": "36", "i": 63745, "v": "अतः प्रवर्तते सर्वमस्मिन्सर्वं प्रतिष्ठितम् । अस्मिंश्च प्रलयं याति अयमेकः सनातनः ।।"},
{"c": "13.16", "n": "37", "i": 63746, "v": "अयं स सत्यकामानां सत्यलोकः परः सताम् । अपवर्गश्च मुक्तानां कैवल्यं चात्मवादिनाम् ।।"},
{"c": "13.16", "n": "38", "i": 63747, "v": "अयं ब्रह्मादिभिः सिद्धैर्गुहायां गोपितः प्रभुः । देवासुरमनुष्याणां न प्रकाशो भवेदिति ।।"},
{"c": "13.16", "n": "39", "i": 63748, "v": "तं त्वां देवासुरनरास्तत्त्वेन न विदुर्भवम् । मोहिताः खल्वनेनैव हृच्छयेन प्रवेशिताः ।।"},
{"c": "13.16", "n": "40", "i": 63749, "v": "ये चैनं संप्रपद्यन्ते भक्तियोगेन भारत । तेषामेवात्मनात्मानं दर्शयत्येष हृच्छयः ।।"},
{"c": "13.16", "n": "41", "i": 63750, "v": "यं ज्ञात्वा न पुनर्जन्म मरणं चापि विद्यते । यं विदित्वा परं वेद्यं वेदितव्यं न विद्यते ।।"},
{"c": "13.16", "n": "42", "i": 63751, "v": "यं लब्ध्वा परमं लाभं मन्यते नाधिकं पुनः । प्राणसूक्ष्मां परां प्राप्तिमागच्छत्यक्षयावहाम् ।।"},
{"c": "13.16", "n": "43", "i": 63752, "v": "यं सांख्या गुणतत्त्वज्ञाः सांख्यशास्त्रविशारदाः । सूक्ष्मज्ञानरताः पूर्वं ज्ञात्वा मुच्यन्ति बन्धनैः ।।"},
{"c": "13.16", "n": "44", "i": 63753, "v": "यं च वेदविदो वेद्यं वेदान्तेषु प्रतिष्ठितम् । प्राणायामपरा नित्यं यं विशन्ति जपन्ति च ।।"},
{"c": "13.16", "n": "45", "i": 63754, "v": "अयं स देवयानानामादित्यो द्वारमुच्यते । अयं च पितृयानानां चन्द्रमा द्वारमुच्यते ।।"},
{"c": "13.16", "n": "46", "i": 63755, "v": "एष कालगतिश्चित्रा संवत्सरयुगादिषु । भावाभावौ तदात्वे च अयने दक्षिणोत्तरे ।।"},
{"c": "13.16", "n": "47", "i": 63756, "v": "एवं प्रजापतिः पूर्वमाराध्य बहुभिः स्तवैः । वरयामास पुत्रत्वे नीललोहितसंज्ञितम् ।।"},
{"c": "13.16", "n": "48", "i": 63757, "v": "ऋग्भिर्यमनुशंसन्ति तन्त्रे कर्मणि बह्वृचः । यजुर्भिर्यं त्रिधा वेद्यं जुह्वत्यध्वर्यवोऽध्वरे ।।"},
{"c": "13.16", "n": "49", "i": 63758, "v": "सामभिर्यं च गायन्ति सामगाः शुद्धबुद्धयः । यज्ञस्य परमा योनिः पतिश्चायं परः स्मृतः ।।"},
{"c": "13.16", "n": "50", "i": 63759, "v": "रात्र्यहःश्रोत्रनयनः पक्षमासशिरोभुजः । ऋतुवीर्यस्तपोधैर्यो ह्यब्दगुह्योरुपादवान् ।।"},
{"c": "13.16", "n": "51", "i": 63760, "v": "मृत्युर्यमो हुताशश्च कालः संहारवेगवान् । कालस्य परमा योनिः कालश्चायं सनातनः ।।"},
{"c": "13.16", "n": "52", "i": 63761, "v": "चन्द्रादित्यौ सनक्षत्रौ सग्रहौ सह वायुना । ध्रुवः सप्तर्षयश्चैव भुवनाः सप्त एव च ।।"},
{"c": "13.16", "n": "53", "i": 63762, "v": "प्रधानं महदव्यक्तं विशेषान्तं सवैकृतम् । ब्रह्मादि स्तम्बपर्यन्तं भूतादि सदसच्च यत् ।।"},
{"c": "13.16", "n": "54", "i": 63763, "v": "अष्टौ प्रकृतयश्चैव प्रकृतिभ्यश्च यत्परम् । अस्य देवस्य यद्भागं कृत्स्नं संपरिवर्तते ।।"},
{"c": "13.16", "n": "55", "i": 63764, "v": "एतत्परममानन्दं यत्तच्छाश्वतमेव च । एषा गतिर्विरक्तानामेष भावः परः सताम् ।।"},
{"c": "13.16", "n": "56", "i": 63765, "v": "एतत्पदमनुद्विग्नमेतद्ब्रह्म सनातनम् । शास्त्रवेदाङ्गविदुषामेतद्ध्यानं परं पदम् ।।"},
{"c": "13.16", "n": "57", "i": 63766, "v": "इयं सा परमा काष्ठा इयं सा परमा कला । इयं सा परमा सिद्धिरियं सा परमा गतिः ।।"},
{"c": "13.16", "n": "58", "i": 63767, "v": "इयं सा परमा शान्तिरियं सा निर्वृतिः परा । यं प्राप्य कृतकृत्याः स्म इत्यमन्यन्त वेधसः ।।"},
{"c": "13.16", "n": "59", "i": 63768, "v": "इयं तुष्टिरियं सिद्धिरियं श्रुतिरियं स्मृतिः । अध्यात्मगतिनिष्ठानां विदुषां प्राप्तिरव्यया ।।"},
{"c": "13.16", "n": "60", "i": 63769, "v": "यजतां यज्ञकामानां यज्ञैर्विपुलदक्षिणैः । या गतिर्दैवतैर्दिव्या सा गतिस्त्वं सनातन ।।"},
{"c": "13.16", "n": "61", "i": 63770, "v": "जप्यहोमव्रतैः कृच्छ्रैर्नियमैर्देहपातनैः । तप्यतां या गतिर्देव वैराजे सा गतिर्भवान् ।।"},
{"c": "13.16", "n": "62", "i": 63771, "v": "कर्मन्यासकृतानां च विरक्तानां ततस्ततः । या गतिर्ब्रह्मभवने सा गतिस्त्वं सनातन ।।"},
{"c": "13.16", "n": "63", "i": 63772, "v": "अपुनर्मारकामानां वैराग्ये वर्ततां परे । विकृतीनां लयानां च सा गतिस्त्वं सनातन ।।"},
{"c": "13.16", "n": "64", "i": 63773, "v": "ज्ञानविज्ञाननिष्ठानां निरुपाख्या निरञ्जना । कैवल्या या गतिर्देव परमा सा गतिर्भवान् ।।"},
{"c": "13.16", "n": "65", "i": 63774, "v": "वेदशास्त्रपुराणोक्ताः पञ्चैता गतयः स्मृताः । त्वत्प्रसादाद्धि लभ्यन्ते न लभ्यन्तेऽन्यथा विभो ।।"},
{"c": "13.16", "n": "66", "i": 63775, "v": "इति तण्डिस्तपोयोगात्तुष्टावेशानमव्ययम् । जगौ च परमं ब्रह्म यत्पुरा लोककृज्जगौ ।।"},
{"c": "13.16", "n": "67", "i": 63776, "v": "ब्रह्मा शतक्रतुर्विष्णुर्विश्वेदेवा महर्षयः । न विदुस्त्वामिति ततस्तुष्टः प्रोवाच तं शिवः ।।"},
{"c": "13.16", "n": "68", "i": 63777, "v": "अक्षयश्चाव्ययश्चैव भविता दुःखवर्जितः । यशस्वी तेजसा युक्तो दिव्यज्ञानसमन्वितः ।।"},
{"c": "13.16", "n": "69", "i": 63778, "v": "ऋषीणामभिगम्यश्च सूत्रकर्ता सुतस्तव । मत्प्रसादाद्द्विजश्रेष्ठ भविष्यति न संशयः ।।"},
{"c": "13.16", "n": "70", "i": 63779, "v": "कं वा कामं ददाम्यद्य ब्रूहि यद्वत्स काङ्क्षसे । प्राञ्जलिः स उवाचेदं त्वयि भक्तिर्दृढास्तु मे ।।"},
{"c": "13.16", "n": "71", "i": 63780, "v": "एवं दत्त्वा वरं देवो वन्द्यमानः सुरर्षिभिः । स्तूयमानश्च विबुधैस्तत्रैवान्तरधीयत ।।"},
{"c": "13.16", "n": "72", "i": 63781, "v": "अन्तर्हिते भगवति सानुगे यादवेश्वर । ऋषिराश्रममागम्य ममैतत्प्रोक्तवानिह ।।"},
{"c": "13.16", "n": "73", "i": 63782, "v": "यानि च प्रथितान्यादौ तण्डिराख्यातवान्मम । नामानि मानवश्रेष्ठ तानि त्वं शृणु सिद्धये ।।"},
{"c": "13.16", "n": "74", "i": 63783, "v": "दश नामसहस्राणि वेदेष्वाह पितामहः । शर्वस्य शास्त्रेषु तथा दश नामशतानि वै ।।"},
{"c": "13.16", "n": "75", "i": 63784, "v": "गुह्यानीमानि नामानि तण्डिर्भगवतोऽच्युत । देवप्रसादाद्देवेश पुरा प्राह महात्मने ।।"},
{"c": "13.17", "t": "वासुदेव उवाच ।"},
{"c": "13.17", "n": "1", "i": 63785, "v": "ततः स प्रयतो भूत्वा मम तात युधिष्ठिर । प्राञ्जलिः प्राह विप्रर्षिर्नामसंहारमादितः ।।"},
{"c": "13.17", "t": "उपमन्युरुवाच ।"},
{"c": "13.17", "n": "2", "i": 63786, "v": "ब्रह्मप्रोक्तैरृषिप्रोक्तैर्वेदवेदाङ्गसंभवैः । सर्वलोकेषु विख्यातैः स्थाणुं स्तोष्यामि नामभिः ।।"},
{"c": "13.17", "n": "3", "i": 63787, "v": "महद्भिर्विहितैः सत्यैः सिद्धैः सर्वार्थसाधकैः । ऋषिणा तण्डिना भक्त्या कृतैर्देवकृतात्मना ।।"},
{"c": "13.17", "n": "4", "i": 63788, "v": "यथोक्तैर्लोकविख्यातैर्मुनिभिस्तत्त्वदर्शिभिः । प्रवरं प्रथमं स्वर्ग्यं सर्वभूतहितं शुभम् । श्रुतैः सर्वत्र जगति ब्रह्मलोकावतारितैः ।।"},
{"c": "13.17", "n": "5", "i": 63789, "v": "यत्तद्रहस्यं परमं ब्रह्मप्रोक्तं सनातनम् । वक्ष्ये यदुकुलश्रेष्ठ शृणुष्वावहितो मम ।।"},
{"c": "13.17", "n": "6", "i": 63790, "v": "परत्वेन भवं देवं भक्तस्त्वं परमेश्वरम् । तेन ते श्रावयिष्यामि यत्तद्ब्रह्म सनातनम् ।।"},
{"c": "13.17", "n": "7", "i": 63791, "v": "न शक्यं विस्तरात्कृत्स्नं वक्तुं शर्वस्य केनचित् । युक्तेनापि विभूतीनामपि वर्षशतैरपि ।।"},
{"c": "13.17", "n": "8", "i": 63792, "v": "यस्यादिर्मध्यमन्तश्च सुरैरपि न गम्यते । कस्तस्य शक्नुयाद्वक्तुं गुणान्कार्त्स्न्येन माधव ।।"},
{"c": "13.17", "n": "9", "i": 63793, "v": "किं तु देवस्य महतः संक्षिप्तार्थपदाक्षरम् । शक्तितश्चरितं वक्ष्ये प्रसादात्तस्य चैव हि ।।"},
{"c": "13.17", "n": "10", "i": 63794, "v": "अप्राप्येह ततोऽनुज्ञां न शक्यः स्तोतुमीश्वरः । यदा तेनाभ्यनुज्ञातः स्तुवत्येव सदा भवम् ।।"},
{"c": "13.17", "n": "11", "i": 63795, "v": "अनादिनिधनस्याहं सर्वयोनेर्महात्मनः । नाम्नां कंचित्समुद्देशं वक्ष्ये ह्यव्यक्तयोनिनः ।।"},
{"c": "13.17", "n": "12", "i": 63796, "v": "वरदस्य वरेण्यस्य विश्वरूपस्य धीमतः । शृणु नामसमुद्देशं यदुक्तं पद्मयोनिना ।।"},
{"c": "13.17", "n": "13", "i": 63797, "v": "दश नामसहस्राणि यान्याह प्रपितामहः । तानि निर्मथ्य मनसा दध्नो घृतमिवोद्धृतम् ।।"},
{"c": "13.17", "n": "14", "i": 63798, "v": "गिरेः सारं यथा हेम पुष्पात्सारं यथा मधु । घृतात्सारं यथा मण्डस्तथैतत्सारमुद्धृतम् ।।"},
{"c": "13.17", "n": "15", "i": 63799, "v": "सर्वपाप्मापहमिदं चतुर्वेदसमन्वितम् । प्रयत्नेनाधिगन्तव्यं धार्यं च प्रयतात्मना । शान्तिकं पौष्टिकं चैव रक्षोघ्नं पावनं महत् ।।"},
{"c": "13.17", "n": "16", "i": 63800, "v": "इदं भक्ताय दातव्यं श्रद्दधानास्तिकाय च । नाश्रद्दधानरूपाय नास्तिकायाजितात्मने ।।"},
{"c": "13.17", "n": "17", "i": 63801, "v": "यश्चाभ्यसूयते देवं भूतात्मानं पिनाकिनम् । स कृष्ण नरकं याति सह पूर्वैः सहानुगैः ।।"},
{"c": "13.17", "n": "18", "i": 63802, "v": "इदं ध्यानमिदं योगमिदं ध्येयमनुत्तमम् । इदं जप्यमिदं ज्ञानं रहस्यमिदमुत्तमम् । इदं ज्ञात्वान्तकालेऽपि गच्छेद्धि परमां गतिम् ।।"},
{"c": "13.17", "n": "19", "i": 63803, "v": "पवित्रं मङ्गलं पुण्यं कल्याणमिदमुत्तमम् । निगदिष्ये महाबाहो स्तवानामुत्तमं स्तवम् ।।"},
{"c": "13.17", "n": "20", "i": 63804, "v": "इदं ब्रह्मा पुरा कृत्वा सर्वलोकपितामहः । सर्वस्तवानां दिव्यानां राजत्वे समकल्पयत् ।।"},
{"c": "13.17", "n": "21", "i": 63805, "v": "तदाप्रभृति चैवायमीश्वरस्य महात्मनः । स्तवराजेति विख्यातो जगत्यमरपूजितः । ब्रह्मलोकादयं चैव स्तवराजोऽवतारितः ।।"},
{"c": "13.17", "n": "22", "i": 63806, "v": "यस्मात्तण्डिः पुरा प्राह तेन तण्डिकृतोऽभवत् । स्वर्गाच्चैवात्र भूलोकं तण्डिना ह्यवतारितः ।।"},
{"c": "13.17", "n": "23", "i": 63807, "v": "सर्वमङ्गलमङ्गल्यं सर्वपापप्रणाशनम् । निगदिष्ये महाबाहो स्तवानामुत्तमं स्तवम् ।।"},
{"c": "13.17", "n": "24", "i": 63808, "v": "ब्रह्मणामपि यद्ब्रह्म पराणामपि यत्परम् । तेजसामपि यत्तेजस्तपसामपि यत्तपः ।।"},
{"c": "13.17", "n": "25", "i": 63809, "v": "शान्तीनामपि या शान्तिर्द्युतीनामपि या द्युतिः । दान्तानामपि यो दान्तो धीमतामपि या च धीः ।।"},
{"c": "13.17", "n": "26", "i": 63810, "v": "देवानामपि यो देवो मुनीनामपि यो मुनिः । यज्ञानामपि यो यज्ञः शिवानामपि यः शिवः ।।"},
{"c": "13.17", "n": "27", "i": 63811, "v": "रुद्राणामपि यो रुद्रः प्रभुः प्रभवतामपि । योगिनामपि यो योगी कारणानां च कारणम् ।।"},
{"c": "13.17", "n": "28", "i": 63812, "v": "यतो लोकाः संभवन्ति न भवन्ति यतः पुनः । सर्वभूतात्मभूतस्य हरस्यामिततेजसः ।।"},
{"c": "13.17", "n": "29", "i": 63813, "v": "अष्टोत्तरसहस्रं तु नाम्नां शर्वस्य मे शृणु । यच्छ्रुत्वा मनुजश्रेष्ठ सर्वान्कामानवाप्स्यसि ।।"},
{"c": "13.17", "n": "30", "i": 63814, "v": "स्थिरः स्थाणुः प्रभुर्भानुः प्रवरो वरदो वरः । सर्वात्मा सर्वविख्यातः सर्वः सर्वकरो भवः ।।"},
{"c": "13.17", "n": "31", "i": 63815, "v": "जटी चर्मी शिखण्डी च सर्वाङ्गः सर्वभावनः । हरिश्च हरिणाक्षश्च सर्वभूतहरः प्रभुः ।।"},
{"c": "13.17", "n": "32", "i": 63816, "v": "प्रवृत्तिश्च निवृत्तिश्च नियतः शाश्वतो ध्रुवः । श्मशानचारी भगवान्खचरो गोचरोऽर्दनः ।।"},
{"c": "13.17", "n": "33", "i": 63817, "v": "अभिवाद्यो महाकर्मा तपस्वी भूतभावनः । उन्मत्तवेशप्रच्छन्नः सर्वलोकप्रजापतिः ।।"},
{"c": "13.17", "n": "34", "i": 63818, "v": "महारूपो महाकायः सर्वरूपो महायशाः । महात्मा सर्वभूतश्च विरूपो वामनो मनुः ।।"},
{"c": "13.17", "n": "35", "i": 63819, "v": "लोकपालोऽन्तर्हितात्मा प्रसादो हयगर्दभिः । पवित्रश्च महांश्चैव नियमो नियमाश्रयः ।।"},
{"c": "13.17", "n": "36", "i": 63820, "v": "सर्वकर्मा स्वयंभूश्च आदिरादिकरो निधिः । सहस्राक्षो विरूपाक्षः सोमो नक्षत्रसाधकः ।।"},
{"c": "13.17", "n": "37", "i": 63821, "v": "चन्द्रसूर्यगतिः केतुर्ग्रहो ग्रहपतिर्वरः । अद्रिरद्र्यालयः कर्ता मृगबाणार्पणोऽनघः ।।"},
{"c": "13.17", "n": "38", "i": 63822, "v": "महातपा घोरतपा अदीनो दीनसाधकः । संवत्सरकरो मन्त्रः प्रमाणं परमं तपः ।।"},
{"c": "13.17", "n": "39", "i": 63823, "v": "योगी योज्यो महाबीजो महारेता महातपाः । सुवर्णरेताः सर्वज्ञः सुबीजो वृषवाहनः ।।"},
{"c": "13.17", "n": "40", "i": 63824, "v": "दशबाहुस्त्वनिमिषो नीलकण्ठ उमापतिः । विश्वरूपः स्वयंश्रेष्ठो बलवीरो बलो गणः ।।"},
{"c": "13.17", "n": "41", "i": 63825, "v": "गणकर्ता गणपतिर्दिग्वासाः काम्य एव च । पवित्रं परमं मन्त्रः सर्वभावकरो हरः ।।"},
{"c": "13.17", "n": "42", "i": 63826, "v": "कमण्डलुधरो धन्वी बाणहस्तः कपालवान् । अशनी शतघ्नी खड्गी पट्टिशी चायुधी महान् ।।"},
{"c": "13.17", "n": "43", "i": 63827, "v": "स्रुवहस्तः सुरूपश्च तेजस्तेजस्करो निधिः । उष्णीषी च सुवक्त्रश्च उदग्रो विनतस्तथा ।।"},
{"c": "13.17", "n": "44", "i": 63828, "v": "दीर्घश्च हरिकेशश्च सुतीर्थः कृष्ण एव च । सृगालरूपः सर्वार्थो मुण्डः कुण्डी कमण्डलुः ।।"},
{"c": "13.17", "n": "45", "i": 63829, "v": "अजश्च मृगरूपश्च गन्धधारी कपर्द्यपि । ऊर्ध्वरेता ऊर्ध्वलिङ्ग ऊर्ध्वशायी नभस्तलः ।।"},
{"c": "13.17", "n": "46", "i": 63830, "v": "त्रिजटश्चीरवासाश्च रुद्रः सेनापतिर्विभुः । अहश्चरोऽथ नक्तं च तिग्ममन्युः सुवर्चसः ।।"},
{"c": "13.17", "n": "47", "i": 63831, "v": "गजहा दैत्यहा लोको लोकधाता गुणाकरः । सिंहशार्दूलरूपश्च आर्द्रचर्माम्बरावृतः ।।"},
{"c": "13.17", "n": "48", "i": 63832, "v": "कालयोगी महानादः सर्ववासश्चतुष्पथः । निशाचरः प्रेतचारी भूतचारी महेश्वरः ।।"},
{"c": "13.17", "n": "49", "i": 63833, "v": "बहुभूतो बहुधनः सर्वाधारोऽमितो गतिः । नृत्यप्रियो नित्यनर्तो नर्तकः सर्वलासकः ।।"},
{"c": "13.17", "n": "50", "i": 63834, "v": "घोरो महातपाः पाशो नित्यो गिरिचरो नभः । सहस्रहस्तो विजयो व्यवसायो ह्यनिन्दितः ।।"},
{"c": "13.17", "n": "51", "i": 63835, "v": "अमर्षणो मर्षणात्मा यज्ञहा कामनाशनः । दक्षयज्ञापहारी च सुसहो मध्यमस्तथा ।।"},
{"c": "13.17", "n": "52", "i": 63836, "v": "तेजोपहारी बलहा मुदितोऽर्थो जितो वरः । गम्भीरघोषो गम्भीरो गम्भीरबलवाहनः ।।"},
{"c": "13.17", "n": "53", "i": 63837, "v": "न्यग्रोधरूपो न्यग्रोधो वृक्षकर्णस्थितिर्विभुः । तीक्ष्णतापश्च हर्यश्वः सहायः कर्मकालवित् ।।"},
{"c": "13.17", "n": "54", "i": 63838, "v": "विष्णुप्रसादितो यज्ञः समुद्रो वडवामुखः । हुताशनसहायश्च प्रशान्तात्मा हुताशनः ।।"},
{"c": "13.17", "n": "55", "i": 63839, "v": "उग्रतेजा महातेजा जयो विजयकालवित् । ज्योतिषामयनं सिद्धिः संधिर्विग्रह एव च ।।"},
{"c": "13.17", "n": "56", "i": 63840, "v": "शिखी दण्डी जटी ज्वाली मूर्तिजो मूर्धगो बली । वैणवी पणवी ताली कालः कालकटंकटः ।।"},
{"c": "13.17", "n": "57", "i": 63841, "v": "नक्षत्रविग्रहविधिर्गुणवृद्धिर्लयोऽगमः । प्रजापतिर्दिशाबाहुर्विभागः सर्वतोमुखः ।।"},
{"c": "13.17", "n": "58", "i": 63842, "v": "विमोचनः सुरगणो हिरण्यकवचोद्भवः । मेढ्रजो बलचारी च महाचारी स्तुतस्तथा ।।"},
{"c": "13.17", "n": "59", "i": 63843, "v": "सर्वतूर्यनिनादी च सर्ववाद्यपरिग्रहः । व्यालरूपो बिलावासी हेममाली तरंगवित् ।।"},
{"c": "13.17", "n": "60", "i": 63844, "v": "त्रिदशस्त्रिकालधृक्कर्मसर्वबन्धविमोचनः । बन्धनस्त्वसुरेन्द्राणां युधि शत्रुविनाशनः ।।"},
{"c": "13.17", "n": "61", "i": 63845, "v": "सांख्यप्रसादो दुर्वासाः सर्वसाधुनिषेवितः । प्रस्कन्दनो विभागश्च अतुल्यो यज्ञभागवित् ।।"},
{"c": "13.17", "n": "62", "i": 63846, "v": "सर्वावासः सर्वचारी दुर्वासा वासवोऽमरः । हेमो हेमकरो यज्ञः सर्वधारी धरोत्तमः ।।"},
{"c": "13.17", "n": "63", "i": 63847, "v": "लोहिताक्षो महाक्षश्च विजयाक्षो विशारदः । संग्रहो निग्रहः कर्ता सर्पचीरनिवासनः ।।"},
{"c": "13.17", "n": "64", "i": 63848, "v": "मुख्योऽमुख्यश्च देहश्च देहर्द्धिः सर्वकामदः । सर्वकालप्रसादश्च सुबलो बलरूपधृक् ।।"},
{"c": "13.17", "n": "65", "i": 63849, "v": "आकाशनिधिरूपश्च निपाती उरगः खगः । रौद्ररूपोंऽशुरादित्यो वसुरश्मिः सुवर्चसी ।।"},
{"c": "13.17", "n": "66", "i": 63850, "v": "वसुवेगो महावेगो मनोवेगो निशाचरः । सर्वावासी श्रियावासी उपदेशकरो हरः ।।"},
{"c": "13.17", "n": "67", "i": 63851, "v": "मुनिरात्मपतिर्लोके संभोज्यश्च सहस्रदः । पक्षी च पक्षिरूपी च अतिदीप्तो विशां पतिः ।।"},
{"c": "13.17", "n": "68", "i": 63852, "v": "उन्मादो मदनाकारो अर्थार्थकररोमशः । वामदेवश्च वामश्च प्राग्दक्षिण्यश्च वामनः ।।"},
{"c": "13.17", "n": "69", "i": 63853, "v": "सिद्धयोगापहारी च सिद्धः सर्वार्थसाधकः । भिक्षुश्च भिक्षुरूपश्च विषाणी मृदुरव्ययः ।।"},
{"c": "13.17", "n": "70", "i": 63854, "v": "महासेनो विशाखश्च षष्टिभागो गवां पतिः । वज्रहस्तश्च विष्कम्भी चमूस्तम्भन एव च ।।"},
{"c": "13.17", "n": "71", "i": 63855, "v": "ऋतुरृतुकरः कालो मधुर्मधुकरोऽचलः । वानस्पत्यो वाजसेनो नित्यमाश्रमपूजितः ।।"},
{"c": "13.17", "n": "72", "i": 63856, "v": "ब्रह्मचारी लोकचारी सर्वचारी सुचारवित् । ईशान ईश्वरः कालो निशाचारी पिनाकधृक् ।।"},
{"c": "13.17", "n": "73", "i": 63857, "v": "नन्दीश्वरश्च नन्दी च नन्दनो नन्दिवर्धनः । भगस्याक्षिनिहन्ता च कालो ब्रह्मविदां वरः ।।"},
{"c": "13.17", "n": "74", "i": 63858, "v": "चतुर्मुखो महालिङ्गश्चारुलिङ्गस्तथैव च । लिङ्गाध्यक्षः सुराध्यक्षो लोकाध्यक्षो युगावहः ।।"},
{"c": "13.17", "n": "75", "i": 63859, "v": "बीजाध्यक्षो बीजकर्ता अध्यात्मानुगतो बलः । इतिहासकरः कल्पो गौतमोऽथ जलेश्वरः ।।"},
{"c": "13.17", "n": "76", "i": 63860, "v": "दम्भो ह्यदम्भो वैदम्भो वश्यो वश्यकरः कविः । लोककर्ता पशुपतिर्महाकर्ता महौषधिः ।।"},
{"c": "13.17", "n": "77", "i": 63861, "v": "अक्षरं परमं ब्रह्म बलवाञ्शक्र एव च । नीतिर्ह्यनीतिः शुद्धात्मा शुद्धो मान्यो मनोगतिः ।।"},
{"c": "13.17", "n": "78", "i": 63862, "v": "बहुप्रसादः स्वपनो दर्पणोऽथ त्वमित्रजित् । वेदकारः सूत्रकारो विद्वान्समरमर्दनः ।।"},
{"c": "13.17", "n": "79", "i": 63863, "v": "महामेघनिवासी च महाघोरो वशीकरः । अग्निज्वालो महाज्वालो अतिधूम्रो हुतो हविः ।।"},
{"c": "13.17", "n": "80", "i": 63864, "v": "वृषणः शंकरो नित्यो वर्चस्वी धूमकेतनः । नीलस्तथाङ्गलुब्धश्च शोभनो निरवग्रहः ।।"},
{"c": "13.17", "n": "81", "i": 63865, "v": "स्वस्तिदः स्वस्तिभावश्च भागी भागकरो लघुः । उत्सङ्गश्च महाङ्गश्च महागर्भः परो युवा ।।"},
{"c": "13.17", "n": "82", "i": 63866, "v": "कृष्णवर्णः सुवर्णश्च इन्द्रियः सर्वदेहिनाम् । महापादो महाहस्तो महाकायो महायशाः ।।"},
{"c": "13.17", "n": "83", "i": 63867, "v": "महामूर्धा महामात्रो महानेत्रो दिगालयः । महादन्तो महाकर्णो महामेढ्रो महाहनुः ।।"},
{"c": "13.17", "n": "84", "i": 63868, "v": "महानासो महाकम्बुर्महाग्रीवः श्मशानधृक् । महावक्षा महोरस्को अन्तरात्मा मृगालयः ।।"},
{"c": "13.17", "n": "85", "i": 63869, "v": "लम्बनो लम्बितोष्ठश्च महामायः पयोनिधिः । महादन्तो महादंष्ट्रो महाजिह्वो महामुखः ।।"},
{"c": "13.17", "n": "86", "i": 63870, "v": "महानखो महारोमा महाकेशो महाजटः । असपत्नः प्रसादश्च प्रत्ययो गिरिसाधनः ।।"},
{"c": "13.17", "n": "87", "i": 63871, "v": "स्नेहनोऽस्नेहनश्चैव अजितश्च महामुनिः । वृक्षाकारो वृक्षकेतुरनलो वायुवाहनः ।।"},
{"c": "13.17", "n": "88", "i": 63872, "v": "मण्डली मेरुधामा च देवदानवदर्पहा । अथर्वशीर्षः सामास्य ऋक्सहस्रामितेक्षणः ।।"},
{"c": "13.17", "n": "89", "i": 63873, "v": "यजुःपादभुजो गुह्यः प्रकाशो जङ्गमस्तथा । अमोघार्थः प्रसादश्च अभिगम्यः सुदर्शनः ।।"},
{"c": "13.17", "n": "90", "i": 63874, "v": "उपहारप्रियः शर्वः कनकः काञ्चनः स्थिरः । नाभिर्नन्दिकरो भाव्यः पुष्करस्थपतिः स्थिरः ।।"},
{"c": "13.17", "n": "91", "i": 63875, "v": "द्वादशस्त्रासनश्चाद्यो यज्ञो यज्ञसमाहितः । नक्तं कलिश्च कालश्च मकरः कालपूजितः ।।"},
{"c": "13.17", "n": "92", "i": 63876, "v": "सगणो गणकारश्च भूतभावनसारथिः । भस्मशायी भस्मगोप्ता भस्मभूतस्तरुर्गणः ।।"},
{"c": "13.17", "n": "93", "i": 63877, "v": "अगणश्चैव लोपश्च महात्मा सर्वपूजितः । शङ्कुस्त्रिशङ्कुः संपन्नः शुचिर्भूतनिषेवितः ।।"},
{"c": "13.17", "n": "94", "i": 63878, "v": "आश्रमस्थः कपोतस्थो विश्वकर्मा पतिर्वरः । शाखो विशाखस्ताम्रोष्ठो ह्यम्बुजालः सुनिश्चयः ।।"},
{"c": "13.17", "n": "95", "i": 63879, "v": "कपिलोऽकपिलः शूर आयुश्चैव परोऽपरः । गन्धर्वो ह्यदितिस्तार्क्ष्यः सुविज्ञेयः सुसारथिः ।।"},
{"c": "13.17", "n": "96", "i": 63880, "v": "परश्वधायुधो देव अर्थकारी सुबान्धवः । तुम्बवीणी महाकोप ऊर्ध्वरेता जलेशयः ।।"},
{"c": "13.17", "n": "97", "i": 63881, "v": "उग्रो वंशकरो वंशो वंशनादो ह्यनिन्दितः । सर्वाङ्गरूपो मायावी सुहृदो ह्यनिलोऽनलः ।।"},
{"c": "13.17", "n": "98", "i": 63882, "v": "बन्धनो बन्धकर्ता च सुबन्धनविमोचनः । स यज्ञारिः स कामारिर्महादंष्ट्रो महायुधः ।।"},
{"c": "13.17", "n": "99", "i": 63883, "v": "बाहुस्त्वनिन्दितः शर्वः शंकरः शंकरोऽधनः । अमरेशो महादेवो विश्वदेवः सुरारिहा ।।"},
{"c": "13.17", "n": "100", "i": 63884, "v": "अहिर्बुध्नो निरृतिश्च चेकितानो हरिस्तथा । अजैकपाच्च कापाली त्रिशङ्कुरजितः शिवः ।।"},
{"c": "13.17", "n": "101", "i": 63885, "v": "धन्वन्तरिर्धूमकेतुः स्कन्दो वैश्रवणस्तथा । धाता शक्रश्च विष्णुश्च मित्रस्त्वष्टा ध्रुवो धरः ।।"},
{"c": "13.17", "n": "102", "i": 63886, "v": "प्रभावः सर्वगो वायुरर्यमा सविता रविः । उदग्रश्च विधाता च मान्धाता भूतभावनः ।।"},
{"c": "13.17", "n": "103", "i": 63887, "v": "रतितीर्थश्च वाग्मी च सर्वकामगुणावहः । पद्मगर्भो महागर्भश्चन्द्रवक्त्रो मनोरमः ।।"},
{"c": "13.17", "n": "104", "i": 63888, "v": "बलवांश्चोपशान्तश्च पुराणः पुण्यचञ्चुरी । कुरुकर्ता कालरूपी कुरुभूतो महेश्वरः ।।"},
{"c": "13.17", "n": "105", "i": 63889, "v": "सर्वाशयो दर्भशायी सर्वेषां प्राणिनां पतिः । देवदेवमुखोऽसक्तः सदसत्सर्वरत्नवित् ।।"},
{"c": "13.17", "n": "106", "i": 63890, "v": "कैलासशिखरावासी हिमवद्गिरिसंश्रयः । कूलहारी कूलकर्ता बहुविद्यो बहुप्रदः ।।"},
{"c": "13.17", "n": "107", "i": 63891, "v": "वणिजो वर्धनो वृक्षो नकुलश्चन्दनश्छदः । सारग्रीवो महाजत्रुरलोलश्च महौषधः ।।"},
{"c": "13.17", "n": "108", "i": 63892, "v": "सिद्धार्थकारी सिद्धार्थश्छन्दोव्याकरणोत्तरः । सिंहनादः सिंहदंष्ट्रः सिंहगः सिंहवाहनः ।।"},
{"c": "13.17", "n": "109", "i": 63893, "v": "प्रभावात्मा जगत्कालस्तालो लोकहितस्तरुः । सारङ्गो नवचक्राङ्गः केतुमाली सभावनः ।।"},
{"c": "13.17", "n": "110", "i": 63894, "v": "भूतालयो भूतपतिरहोरात्रमनिन्दितः । वाहिता सर्वभूतानां निलयश्च विभुर्भवः ।।"},
{"c": "13.17", "n": "111", "i": 63895, "v": "अमोघः संयतो ह्यश्वो भोजनः प्राणधारणः । धृतिमान्मतिमान्दक्षः सत्कृतश्च युगाधिपः ।।"},
{"c": "13.17", "n": "112", "i": 63896, "v": "गोपालिर्गोपतिर्ग्रामो गोचर्मवसनो हरः । हिरण्यबाहुश्च तथा गुहापालः प्रवेशिनाम् ।।"},
{"c": "13.17", "n": "113", "i": 63897, "v": "प्रतिष्ठायी महाहर्षो जितकामो जितेन्द्रियः । गन्धारश्च सुरालश्च तपःकर्मरतिर्धनुः ।।"},
{"c": "13.17", "n": "114", "i": 63898, "v": "महागीतो महानृत्तो ह्यप्सरोगणसेवितः । महाकेतुर्धनुर्धातुर्नैकसानुचरश्चलः ।।"},
{"c": "13.17", "n": "115", "i": 63899, "v": "आवेदनीय आवेशः सर्वगन्धसुखावहः । तोरणस्तारणो वायुः परिधावति चैकतः ।।"},
{"c": "13.17", "n": "116", "i": 63900, "v": "संयोगो वर्धनो वृद्धो महावृद्धो गणाधिपः । नित्य आत्मसहायश्च देवासुरपतिः पतिः ।।"},
{"c": "13.17", "n": "117", "i": 63901, "v": "युक्तश्च युक्तबाहुश्च द्विविधश्च सुपर्वणः । आषाढश्च सुषाढश्च ध्रुवो हरिहणो हरः ।।"},
{"c": "13.17", "n": "118", "i": 63902, "v": "वपुरावर्तमानेभ्यो वसुश्रेष्ठो महापथः । शिरोहारी विमर्षश्च सर्वलक्षणभूषितः ।।"},
{"c": "13.17", "n": "119", "i": 63903, "v": "अक्षश्च रथयोगी च सर्वयोगी महाबलः । समाम्नायोऽसमाम्नायस्तीर्थदेवो महारथः ।।"},
{"c": "13.17", "n": "120", "i": 63904, "v": "निर्जीवो जीवनो मन्त्रः शुभाक्षो बहुकर्कशः । रत्नप्रभूतो रक्ताङ्गो महार्णवनिपानवित् ।।"},
{"c": "13.17", "n": "121", "i": 63905, "v": "मूलो विशालो ह्यमृतो व्यक्ताव्यक्तस्तपोनिधिः । आरोहणो निरोहश्च शैलहारी महातपाः ।।"},
{"c": "13.17", "n": "122", "i": 63906, "v": "सेनाकल्पो महाकल्पो युगायुगकरो हरिः । युगरूपो महारूपः पवनो गहनो नगः ।।"},
{"c": "13.17", "n": "123", "i": 63907, "v": "न्यायनिर्वापणः पादः पण्डितो ह्यचलोपमः । बहुमालो महामालः सुमालो बहुलोचनः ।।"},
{"c": "13.17", "n": "124", "i": 63908, "v": "विस्तारो लवणः कूपः कुसुमः सफलोदयः । वृषभो वृषभाङ्काङ्गो मणिबिल्वो जटाधरः ।।"},
{"c": "13.17", "n": "125", "i": 63909, "v": "इन्दुर्विसर्गः सुमुखः सुरः सर्वायुधः सहः । निवेदनः सुधाजातः सुगन्धारो महाधनुः ।।"},
{"c": "13.17", "n": "126", "i": 63910, "v": "गन्धमाली च भगवानुत्थानः सर्वकर्मणाम् । मन्थानो बहुलो बाहुः सकलः सर्वलोचनः ।।"},
{"c": "13.17", "n": "127", "i": 63911, "v": "तरस्ताली करस्ताली ऊर्ध्वसंहननो वहः । छत्रं सुच्छत्रो विख्यातः सर्वलोकाश्रयो महान् ।।"},
{"c": "13.17", "n": "128", "i": 63912, "v": "मुण्डो विरूपो विकृतो दण्डिमुण्डो विकुर्वणः । हर्यक्षः ककुभो वज्री दीप्तजिह्वः सहस्रपात् ।।"},
{"c": "13.17", "n": "129", "i": 63913, "v": "सहस्रमूर्धा देवेन्द्रः सर्वदेवमयो गुरुः । सहस्रबाहुः सर्वाङ्गः शरण्यः सर्वलोककृत् ।।"},
{"c": "13.17", "n": "130", "i": 63914, "v": "पवित्रं त्रिमधुर्मन्त्रः कनिष्ठः कृष्णपिङ्गलः । ब्रह्मदण्डविनिर्माता शतघ्नी शतपाशधृक् ।।"},
{"c": "13.17", "n": "131", "i": 63915, "v": "पद्मगर्भो महागर्भो ब्रह्मगर्भो जलोद्भवः । गभस्तिर्ब्रह्मकृद्ब्रह्मा ब्रह्मविद्ब्राह्मणो गतिः ।।"},
{"c": "13.17", "n": "132", "i": 63916, "v": "अनन्तरूपो नैकात्मा तिग्मतेजाः स्वयंभुवः । ऊर्ध्वगात्मा पशुपतिर्वातरंहा मनोजवः ।।"},
{"c": "13.17", "n": "133", "i": 63917, "v": "चन्दनी पद्ममालाग्र्यः सुरभ्युत्तरणो नरः । कर्णिकारमहास्रग्वी नीलमौलिः पिनाकधृक् ।।"},
{"c": "13.17", "n": "134", "i": 63918, "v": "उमापतिरुमाकान्तो जाह्नवीधृगुमाधवः । वरो वराहो वरदो वरेशः सुमहास्वनः ।।"},
{"c": "13.17", "n": "135", "i": 63919, "v": "महाप्रसादो दमनः शत्रुहा श्वेतपिङ्गलः । प्रीतात्मा प्रयतात्मा च संयतात्मा प्रधानधृक् ।।"},
{"c": "13.17", "n": "136", "i": 63920, "v": "सर्वपार्श्वसुतस्तार्क्ष्यो धर्मसाधारणो वरः । चराचरात्मा सूक्ष्मात्मा सुवृषो गोवृषेश्वरः ।।"},
{"c": "13.17", "n": "137", "i": 63921, "v": "साध्यर्षिर्वसुरादित्यो विवस्वान्सविता मृडः । व्यासः सर्वस्य संक्षेपो विस्तरः पर्ययो नयः ।।"},
{"c": "13.17", "n": "138", "i": 63922, "v": "ऋतुः संवत्सरो मासः पक्षः संख्यासमापनः । कला काष्ठा लवो मात्रा मुहूर्तोऽहः क्षपाः क्षणाः ।।"},
{"c": "13.17", "n": "139", "i": 63923, "v": "विश्वक्षेत्रं प्रजाबीजं लिङ्गमाद्यस्त्वनिन्दितः । सदसद्व्यक्तमव्यक्तं पिता माता पितामहः ।।"},
{"c": "13.17", "n": "140", "i": 63924, "v": "स्वर्गद्वारं प्रजाद्वारं मोक्षद्वारं त्रिविष्टपम् । निर्वाणं ह्लादनं चैव ब्रह्मलोकः परा गतिः ।।"},
{"c": "13.17", "n": "141", "i": 63925, "v": "देवासुरविनिर्माता देवासुरपरायणः । देवासुरगुरुर्देवो देवासुरनमस्कृतः ।।"},
{"c": "13.17", "n": "142", "i": 63926, "v": "देवासुरमहामात्रो देवासुरगणाश्रयः । देवासुरगणाध्यक्षो देवासुरगणाग्रणीः ।।"},
{"c": "13.17", "n": "143", "i": 63927, "v": "देवातिदेवो देवर्षिर्देवासुरवरप्रदः । देवासुरेश्वरो देवो देवासुरमहेश्वरः ।।"},
{"c": "13.17", "n": "144", "i": 63928, "v": "सर्वदेवमयोऽचिन्त्यो देवतात्मात्मसंभवः । उद्भिदस्त्रिक्रमो वैद्यो विरजो विरजोम्बरः ।।"},
{"c": "13.17", "n": "145", "i": 63929, "v": "ईड्यो हस्ती सुरव्याघ्रो देवसिंहो नरर्षभः । विबुधाग्रवरः श्रेष्ठः सर्वदेवोत्तमोत्तमः ।।"},
{"c": "13.17", "n": "146", "i": 63930, "v": "प्रयुक्तः शोभनो वज्र ईशानः प्रभुरव्ययः । गुरुः कान्तो निजः सर्गः पवित्रः सर्ववाहनः ।।"},
{"c": "13.17", "n": "147", "i": 63931, "v": "शृङ्गी शृङ्गप्रियो बभ्रू राजराजो निरामयः । अभिरामः सुरगणो विरामः सर्वसाधनः ।।"},
{"c": "13.17", "n": "148", "i": 63932, "v": "ललाटाक्षो विश्वदेहो हरिणो ब्रह्मवर्चसः । स्थावराणां पतिश्चैव नियमेन्द्रियवर्धनः ।।"},
{"c": "13.17", "n": "149", "i": 63933, "v": "सिद्धार्थः सर्वभूतार्थोऽचिन्त्यः सत्यव्रतः शुचिः । व्रताधिपः परं ब्रह्म मुक्तानां परमा गतिः ।।"},
{"c": "13.17", "n": "150", "i": 63934, "v": "विमुक्तो मुक्ततेजाश्च श्रीमाञ्श्रीवर्धनो जगत् । यथाप्रधानं भगवानिति भक्त्या स्तुतो मया ।।"},
{"c": "13.17", "n": "151", "i": 63935, "v": "यं न ब्रह्मादयो देवा विदुर्यं न महर्षयः । तं स्तव्यमर्च्यं वन्द्यं च कः स्तोष्यति जगत्पतिम् ।।"},
{"c": "13.17", "n": "152", "i": 63936, "v": "भक्तिमेव पुरस्कृत्य मया यज्ञपतिर्वसुः । ततोऽभ्यनुज्ञां प्राप्यैव स्तुतो मतिमतां वरः ।।"},
{"c": "13.17", "n": "153", "i": 63937, "v": "शिवमेभिः स्तुवन्देवं नामभिः पुष्टिवर्धनैः । नित्ययुक्तः शुचिर्भूत्वा प्राप्नोत्यात्मानमात्मना ।।"},
{"c": "13.17", "n": "154", "i": 63938, "v": "एतद्धि परमं ब्रह्म स्वयं गीतं स्वयंभुवा । ऋषयश्चैव देवाश्च स्तुवन्त्येतेन तत्परम् ।।"},
{"c": "13.17", "n": "155", "i": 63939, "v": "स्तूयमानो महादेवः प्रीयते चात्मनामभिः । भक्तानुकम्पी भगवानात्मसंस्थान्करोति तान् ।।"},
{"c": "13.17", "n": "156", "i": 63940, "v": "तथैव च मनुष्येषु ये मनुष्याः प्रधानतः । आस्तिकाः श्रद्दधानाश्च बहुभिर्जन्मभिः स्तवैः ।।"},
{"c": "13.17", "n": "157", "i": 63941, "v": "जाग्रतश्च स्वपन्तश्च व्रजन्तः पथि संस्थिताः । स्तुवन्ति स्तूयमानाश्च तुष्यन्ति च रमन्ति च । जन्मकोटिसहस्रेषु नानासंसारयोनिषु ।।"},
{"c": "13.17", "n": "158", "i": 63942, "v": "जन्तोर्विशुद्धपापस्य भवे भक्तिः प्रजायते । उत्पन्ना च भवे भक्तिरनन्या सर्वभावतः ।।"},
{"c": "13.17", "n": "159", "i": 63943, "v": "कारणं भावितं तस्य सर्वमुक्तस्य सर्वतः । एतद्देवेषु दुष्प्रापं मनुष्येषु न लभ्यते ।।"},
{"c": "13.17", "n": "160", "i": 63944, "v": "निर्विघ्ना निश्चला रुद्रे भक्तिरव्यभिचारिणी । तस्यैव च प्रसादेन भक्तिरुत्पद्यते नृणाम् । यया यान्ति परां सिद्धिं तद्भावगतचेतसः ।।"},
{"c": "13.17", "n": "161", "i": 63945, "v": "ये सर्वभावोपगताः परत्वेनाभवन्नराः । प्रपन्नवत्सलो देवः संसारात्तान्समुद्धरेत् ।।"},
{"c": "13.17", "n": "162", "i": 63946, "v": "एवमन्ये न कुर्वन्ति देवाः संसारमोचनम् । मनुष्याणां महादेवादन्यत्रापि तपोबलात् ।।"},
{"c": "13.17", "n": "163", "i": 63947, "v": "इति तेनेन्द्रकल्पेन भगवान्सदसत्पतिः । कृत्तिवासाः स्तुतः कृष्ण तण्डिना शुद्धबुद्धिना ।।"},
{"c": "13.17", "n": "164", "i": 63948, "v": "स्तवमेतं भगवतो ब्रह्मा स्वयमधारयत् । ब्रह्मा प्रोवाच शक्राय शक्रः प्रोवाच मृत्यवे ।।"},
{"c": "13.17", "n": "165", "i": 63949, "v": "मृत्युः प्रोवाच रुद्राणां रुद्रेभ्यस्तण्डिमागमत् । महता तपसा प्राप्तस्तण्डिना ब्रह्मसद्मनि ।।"},
{"c": "13.17", "n": "166", "i": 63950, "v": "तण्डिः प्रोवाच शुक्राय गौतमायाह भार्गवः । वैवस्वताय मनवे गौतमः प्राह माधव ।।"},
{"c": "13.17", "n": "167", "i": 63951, "v": "नारायणाय साध्याय मनुरिष्टाय धीमते । यमाय प्राह भगवान्साध्यो नारायणोऽच्युतः ।।"},
{"c": "13.17", "n": "168", "i": 63952, "v": "नाचिकेताय भगवानाह वैवस्वतो यमः । मार्कण्डेयाय वार्ष्णेय नाचिकेतोऽभ्यभाषत ।।"},
{"c": "13.17", "n": "169", "i": 63953, "v": "मार्कण्डेयान्मया प्राप्तं नियमेन जनार्दन । तवाप्यहममित्रघ्न स्तवं दद्म्यद्य विश्रुतम् । स्वर्ग्यमारोग्यमायुष्यं धन्यं बल्यं तथैव च ।।"},
{"c": "13.17", "n": "170", "i": 63954, "v": "न तस्य विघ्नं कुर्वन्ति दानवा यक्षराक्षसाः । पिशाचा यातुधानाश्च गुह्यका भुजगा अपि ।।"},
{"c": "13.17", "n": "171", "i": 63955, "v": "यः पठेत शुचिर्भूत्वा ब्रह्मचारी जितेन्द्रियः । अभग्नयोगो वर्षं तु सोऽश्वमेधफलं लभेत् ।।"},
{"c": "13.18", "t": "वैशंपायन उवाच ।"},
{"c": "13.18", "n": "1", "i": 63956, "v": "महायोगी ततः प्राह कृष्णद्वैपायनो मुनिः । पठस्व पुत्र भद्रं ते प्रीयतां ते महेश्वरः ।।"},
{"c": "13.18", "n": "2", "i": 63957, "v": "पुरा पुत्र मया मेरौ तप्यता परमं तपः । पुत्रहेतोर्महाराज स्तव एषोऽनुकीर्तितः ।।"},
{"c": "13.18", "n": "3", "i": 63958, "v": "लब्धवानस्मि तान्कामानहं वै पाण्डुनन्दन । तथा त्वमपि शर्वाद्धि सर्वान्कामानवाप्स्यसि ।।"},
{"c": "13.18", "n": "4", "i": 63959, "v": "चतुःशीर्षस्ततः प्राह शक्रस्य दयितः सखा । आलम्बायन इत्येव विश्रुतः करुणात्मकः ।।"},
{"c": "13.18", "n": "5", "i": 63960, "v": "मया गोकर्णमासाद्य तपस्तप्त्वा शतं समाः । अयोनिजानां दान्तानां धर्मज्ञानां सुवर्चसाम् ।।"},
{"c": "13.18", "n": "6", "i": 63961, "v": "अजराणामदुःखानां शतवर्षसहस्रिणाम् । लब्धं पुत्रशतं शर्वात्पुरा पाण्डुनृपात्मज ।।"},
{"c": "13.18", "n": "7", "i": 63962, "v": "वाल्मीकिश्चापि भगवान्युधिष्ठिरमभाषत । विवादे साम्नि मुनिभिर्ब्रह्मघ्नो वै भवानिति । उक्तः क्षणेन चाविष्टस्तेनाधर्मेण भारत ।।"},
{"c": "13.18", "n": "8", "i": 63963, "v": "सोऽहमीशानमनघमस्तौषं शरणं गतः । मुक्तश्चास्म्यवशः पापात्ततो दुःखविनाशनः । आह मां त्रिपुरघ्नो वै यशस्तेऽग्र्यं भविष्यति ।।"},
{"c": "13.18", "n": "9", "i": 63964, "v": "जामदग्न्यश्च कौन्तेयमाह धर्मभृतां वरः । ऋषिमध्ये स्थितस्तात तपन्निव विभावसुः ।।"},
{"c": "13.18", "n": "10", "i": 63965, "v": "पितृविप्रवधेनाहमार्तो वै पाण्डवाग्रज । शुचिर्भूत्वा महादेवं गतवाञ्शरणं नृप ।।"},
{"c": "13.18", "n": "11", "i": 63966, "v": "नामभिश्चास्तुवं देवं ततस्तुष्टोऽभवद्भवः । परशुं च ददौ देवो दिव्यान्यस्त्राणि चैव मे ।।"},
{"c": "13.18", "n": "12", "i": 63967, "v": "पापं न भविता तेऽद्य अजेयश्च भविष्यसि । न ते प्रभविता मृत्युर्यशस्वी च भविष्यसि ।।"},
{"c": "13.18", "n": "13", "i": 63968, "v": "आह मां भगवानेवं शिखण्डी शिवविग्रहः । यदवाप्तं च मे सर्वं प्रसादात्तस्य धीमतः ।।"},
{"c": "13.18", "n": "14", "i": 63969, "v": "असितो देवलश्चैव प्राह पाण्डुसुतं नृपम् । शापाच्छक्रस्य कौन्तेय चितो धर्मोऽनशन्मम । तन्मे धर्मं यशश्चाग्र्यमायुश्चैवाददद्भवः ।।"},
{"c": "13.18", "n": "15", "i": 63970, "v": "ऋषिर्गृत्समदो नाम शक्रस्य दयितः सखा । प्राहाजमीढं भगवान्बृहस्पतिसमद्युतिः ।।"},
{"c": "13.18", "n": "16", "i": 63971, "v": "वसिष्ठो नाम भगवांश्चाक्षुषस्य मनोः सुतः । शतक्रतोरचिन्त्यस्य सत्रे वर्षसहस्रिके । वर्तमानेऽब्रवीद्वाक्यं साम्नि ह्युच्चारिते मया ।।"},
{"c": "13.18", "n": "17", "i": 63972, "v": "रथन्तरं द्विजश्रेष्ठ न सम्यगिति वर्तते । समीक्षस्व पुनर्बुद्ध्या हर्षं त्यक्त्वा द्विजोत्तम । अयज्ञवाहिनं पापमकार्षीस्त्वं सुदुर्मते ।।"},
{"c": "13.18", "n": "18", "i": 63973, "v": "एवमुक्त्वा महाक्रोधात्प्राह रुष्टः पुनर्वचः । प्रज्ञया रहितो दुःखी नित्यं भीतो वनेचरः । दश वर्षसहस्राणि दशाष्टौ च शतानि च ।।"},
{"c": "13.18", "n": "19", "i": 63974, "v": "नष्टपानीययवसे मृगैरन्यैश्च वर्जिते । अयज्ञीयद्रुमे देशे रुरुसिंहनिषेविते । भविता त्वं मृगः क्रूरो महादुःखसमन्वितः ।।"},
{"c": "13.18", "n": "20", "i": 63975, "v": "तस्य वाक्यस्य निधने पार्थ जातो ह्यहं मृगः । ततो मां शरणं प्राप्तं प्राह योगी महेश्वरः ।।"},
{"c": "13.18", "n": "21", "i": 63976, "v": "अजरश्चामरश्चैव भविता दुःखवर्जितः । साम्यं समस्तु ते सौख्यं युवयोर्वर्धतां क्रतुः ।।"},
{"c": "13.18", "n": "22", "i": 63977, "v": "अनुग्रहानेवमेष करोति भगवान्विभुः । परं धाता विधाता च सुखदुःखे च सर्वदा ।।"},
{"c": "13.18", "n": "23", "i": 63978, "v": "अचिन्त्य एष भगवान्कर्मणा मनसा गिरा । न मे तात युधिश्रेष्ठ विद्यया पण्डितः समः ।।"},
{"c": "13.18", "t": "जैगीषव्य उवाच ।"},
{"c": "13.18", "n": "24", "i": 63979, "v": "ममाष्टगुणमैश्वर्यं दत्तं भगवता पुरा । यत्नेनाल्पेन बलिना वाराणस्यां युधिष्ठिर ।।"},
{"c": "13.18", "t": "गार्ग्य उवाच ।"},
{"c": "13.18", "n": "25", "i": 63980, "v": "चतुःषष्ट्यङ्गमददात्कालज्ञानं ममाद्भुतम् । सरस्वत्यास्तटे तुष्टो मनोयज्ञेन पाण्डव ।।"},
{"c": "13.18", "n": "26", "i": 63981, "v": "तुल्यं मम सहस्रं तु सुतानां ब्रह्मवादिनाम् । आयुश्चैव सपुत्रस्य संवत्सरशतायुतम् ।।"},
{"c": "13.18", "t": "पराशर उवाच ।"},
{"c": "13.18", "n": "27", "i": 63982, "v": "प्रसाद्याहं पुरा शर्वं मनसाचिन्तयं नृप । महातपा महातेजा महायोगी महायशाः । वेदव्यासः श्रियावासो ब्रह्मण्यः करुणात्मकः ।।"},
{"c": "13.18", "n": "28", "i": 63983, "v": "अपि नामेप्सितः पुत्रो मम स्याद्वै महेश्वरात् । इति मत्वा हृदि मतं प्राह मां सुरसत्तमः ।।"},
{"c": "13.18", "n": "29", "i": 63984, "v": "मयि संभवतस्तस्य फलात्कृष्णो भविष्यति । सावर्णस्य मनोः सर्गे सप्तर्षिश्च भविष्यति ।।"},
{"c": "13.18", "n": "30", "i": 63985, "v": "वेदानां च स वै व्यस्ता कुरुवंशकरस्तथा । इतिहासस्य कर्ता च पुत्रस्ते जगतो हितः ।।"},
{"c": "13.18", "n": "31", "i": 63986, "v": "भविष्यति महेन्द्रस्य दयितः स महामुनिः । अजरश्चामरश्चैव पराशर सुतस्तव ।।"},
{"c": "13.18", "n": "32", "i": 63987, "v": "एवमुक्त्वा स भगवांस्तत्रैवान्तरधीयत । युधिष्ठिर महायोगी वीर्यवानक्षयोऽव्ययः ।।"},
{"c": "13.18", "t": "माण्डव्य उवाच ।"},
{"c": "13.18", "n": "33", "i": 63988, "v": "अचौरश्चौरशङ्कायां शूले भिन्नो ह्यहं यदा । तत्रस्थेन स्तुतो देवः प्राह मां वै महेश्वरः ।।"},
{"c": "13.18", "n": "34", "i": 63989, "v": "मोक्षं प्राप्स्यसि शूलाच्च जीविष्यसि समार्बुदम् । रुजा शूलकृता चैव न ते विप्र भविष्यति । आधिभिर्व्याधिभिश्चैव वर्जितस्त्वं भविष्यसि ।।"},
{"c": "13.18", "n": "35", "i": 63990, "v": "पादाच्चतुर्थात्संभूत आत्मा यस्मान्मुने तव । त्वं भविष्यस्यनुपमो जन्म वै सफलं कुरु ।।"},
{"c": "13.18", "n": "36", "i": 63991, "v": "तीर्थाभिषेकं सफलं त्वमविघ्नेन चाप्स्यसि । स्वर्गं चैवाक्षयं विप्र विदधामि तवोर्जितम् ।।"},
{"c": "13.18", "n": "37", "i": 63992, "v": "एवमुक्त्वा तु भगवान्वरेण्यो वृषवाहनः । महेश्वरो महाराज कृत्तिवासा महाद्युतिः । सगणो दैवतश्रेष्ठस्तत्रैवान्तरधीयत ।।"},
{"c": "13.18", "t": "गालव उवाच ।"},
{"c": "13.18", "n": "38", "i": 63993, "v": "विश्वामित्राभ्यनुज्ञातो ह्यहं पितरमागतः । अब्रवीन्मां ततो माता दुःखिता रुदती भृशम् ।।"},
{"c": "13.18", "n": "39", "i": 63994, "v": "कौशिकेनाभ्यनुज्ञातं पुत्रं वेदविभूषितम् । न तात तरुणं दान्तं पिता त्वां पश्यतेऽनघ ।।"},
{"c": "13.18", "n": "40", "i": 63995, "v": "श्रुत्वा जनन्या वचनं निराशो गुरुदर्शने । नियतात्मा महादेवमपश्यं सोऽब्रवीच्च माम् ।।"},
{"c": "13.18", "n": "41", "i": 63996, "v": "पिता माता च ते त्वं च पुत्र मृत्युविवर्जिताः । भविष्यथ विश क्षिप्रं द्रष्टासि पितरं क्षये ।।"},
{"c": "13.18", "n": "42", "i": 63997, "v": "अनुज्ञातो भगवता गृहं गत्वा युधिष्ठिर । अपश्यं पितरं तात इष्टिं कृत्वा विनिःसृतम् ।।"},
{"c": "13.18", "n": "43", "i": 63998, "v": "उपस्पृश्य गृहीत्वेध्मं कुशांश्च शरणाद्गुरून् । तान्विसृज्य च मां प्राह पिता सास्राविलेक्षणः ।।"},
{"c": "13.18", "n": "44", "i": 63999, "v": "प्रणमन्तं परिष्वज्य मूर्ध्नि चाघ्राय पाण्डव । दिष्ट्या दृष्टोऽसि मे पुत्र कृतविद्य इहागतः ।।"},
{"c": "13.18", "t": "वैशंपायन उवाच ।"},
{"c": "13.18", "n": "45", "i": 64000, "v": "एतान्यत्यद्भुतान्येव कर्माण्यथ महात्मनः । प्रोक्तानि मुनिभिः श्रुत्वा विस्मयामास पाण्डवः ।।"},
{"c": "13.18", "n": "46", "i": 64001, "v": "ततः कृष्णोऽब्रवीद्वाक्यं पुनर्मतिमतां वरः । युधिष्ठिरं धर्मनित्यं पुरुहूतमिवेश्वरः ।।"},
{"c": "13.18", "n": "47", "i": 64002, "v": "आदित्यचन्द्रावनिलानलौ च; द्यौर्भूमिरापो वसवोऽथ विश्वे । धातार्यमा शुक्रबृहस्पती च; रुद्राः ससाध्या वरुणो वित्तगोपः ।।"},
{"c": "13.18", "n": "48", "i": 64003, "v": "ब्रह्मा शक्रो मारुतो ब्रह्म सत्यं; वेदा यज्ञा दक्षिणा वेदवाहाः । सोमो यष्टा यच्च हव्यं हविश्च; रक्षा दीक्षा नियमा ये च केचित् ।।"},
{"c": "13.18", "n": "49", "i": 64004, "v": "स्वाहा वषड्ब्राह्मणाः सौरभेया; धर्मं चक्रं कालचक्रं चरं च । यशो दमो बुद्धिमती स्थितिश्च; शुभाशुभं मुनयश्चैव सप्त ।।"},
{"c": "13.18", "n": "50", "i": 64005, "v": "अग्र्या बुद्धिर्मनसा दर्शने च; स्पर्शे सिद्धिः कर्मणां या च सिद्धिः । गणा देवानामूष्मपाः सोमपाश्च; लेखाः सुयामास्तुषिता ब्रह्मकायाः ।।"},
{"c": "13.18", "n": "51", "i": 64006, "v": "आभास्वरा गन्धपा दृष्टिपाश्च; वाचा विरुद्धाश्च मनोविरुद्धाः । शुद्धाश्च निर्वाणरताश्च देवाः; स्पर्शाशना दर्शपा आज्यपाश्च ।।"},
{"c": "13.18", "n": "52", "i": 64007, "v": "चिन्तागता ये च देवेषु मुख्या; ये चाप्यन्ये देवताश्चाजमीढ । सुपर्णगन्धर्वपिशाचदानवा; यक्षास्तथा पन्नगाश्चारणाश्च ।।"},
{"c": "13.18", "n": "53", "i": 64008, "v": "सूक्ष्मं स्थूलं मृदु यच्चाप्यसूक्ष्मं; सुखं दुःखं सुखदुःखान्तरं च । सांख्यं योगं यत्पराणां परं च; शर्वाज्जातं विद्धि यत्कीर्तितं मे ।।"},
{"c": "13.18", "n": "54", "i": 64009, "v": "तत्संभूता भूतकृतो वरेण्याः; सर्वे देवा भुवनस्यास्य गोपाः । आविश्येमां धरणीं येऽभ्यरक्ष;न्पुरातनीं तस्य देवस्य सृष्टिम् ।।"},
{"c": "13.18", "n": "55", "i": 64010, "v": "विचिन्वन्तं मनसा तोष्टुवीमि; किंचित्तत्त्वं प्राणहेतोर्नतोऽस्मि । ददातु देवः स वरानिहेष्टा;नभिष्टुतो नः प्रभुरव्ययः सदा ।।"},
{"c": "13.18", "n": "56", "i": 64011, "v": "इमं स्तवं संनियम्येन्द्रियाणि; शुचिर्भूत्वा यः पुरुषः पठेत । अभग्नयोगो नियतोऽब्दमेकं; स प्राप्नुयादश्वमेधे फलं यत् ।।"},
{"c": "13.18", "n": "57", "i": 64012, "v": "वेदान्कृत्स्नान्ब्राह्मणः प्राप्नुयाच्च; जयेद्राजा पृथिवीं चापि कृत्स्नाम् । वैश्यो लाभं प्राप्नुयान्नैपुणं च; शूद्रो गतिं प्रेत्य तथा सुखं च ।।"},
{"c": "13.18", "n": "58", "i": 64013, "v": "स्तवराजमिमं कृत्वा रुद्राय दधिरे मनः । सर्वदोषापहं पुण्यं पवित्रं च यशस्विनम् ।।"},
{"c": "13.18", "n": "59", "i": 64014, "v": "यावन्त्यस्य शरीरेषु रोमकूपाणि भारत । तावद्वर्षसहस्राणि स्वर्गे वसति मानवः ।।"},
{"c": "13.19", "t": "युधिष्ठिर उवाच ।"},
{"c": "13.19", "n": "1", "i": 64015, "v": "यदिदं सहधर्मेति प्रोच्यते भरतर्षभ । पाणिग्रहणकाले तु स्त्रीणामेतत्कथं स्मृतम् ।।"},
{"c": "13.19", "n": "2", "i": 64016, "v": "आर्ष एष भवेद्धर्मः प्राजापत्योऽथ वासुरः । यदेतत्सहधर्मेति पूर्वमुक्तं महर्षिभिः ।।"},
{"c": "13.19", "n": "3", "i": 64017, "v": "संदेहः सुमहानेष विरुद्ध इति मे मतिः । इह यः सहधर्मो वै प्रेत्यायं विहितः क्व नु ।।"},
{"c": "13.19", "n": "4", "i": 64018, "v": "स्वर्गे मृतानां भवति सहधर्मः पितामह । पूर्वमेकस्तु म्रियते क्व चैकस्तिष्ठते वद ।।"},
{"c": "13.19", "n": "5", "i": 64019, "v": "नानाकर्मफलोपेता नानाकर्मनिवासिनः । नानानिरयनिष्ठान्ता मानुषा बहवो यदा ।।"},
{"c": "13.19", "n": "6", "i": 64020, "v": "अनृताः स्त्रिय इत्येवं सूत्रकारो व्यवस्यति । यदानृताः स्त्रियस्तात सहधर्मः कुतः स्मृतः ।।"},
{"c": "13.19", "n": "7", "i": 64021, "v": "अनृताः स्त्रिय इत्येवं वेदेष्वपि हि पठ्यते । धर्मोऽयं पौर्विकी संज्ञा उपचारः क्रियाविधिः ।।"},
{"c": "13.19", "n": "8", "i": 64022, "v": "गह्वरं प्रतिभात्येतन्मम चिन्तयतोऽनिशम् । निःसंदेहमिदं सर्वं पितामह यथा श्रुतिः ।।"},
{"c": "13.19", "n": "9", "i": 64023, "v": "यदेतद्यादृशं चैतद्यथा चैतत्प्रवर्तितम् । निखिलेन महाप्राज्ञ भवानेतद्ब्रवीतु मे ।।"},
{"c": "13.19", "t": "भीष्म उवाच ।"},
{"c": "13.19", "n": "10", "i": 64024, "v": "अत्राप्युदाहरन्तीममितिहासं पुरातनम् । अष्टावक्रस्य संवादं दिशया सह भारत ।।"},
{"c": "13.19", "n": "11", "i": 64025, "v": "निवेष्टुकामस्तु पुरा अष्टावक्रो महातपाः । ऋषेरथ वदान्यस्य कन्यां वव्रे महात्मनः ।।"},
{"c": "13.19", "n": "12", "i": 64026, "v": "सुप्रभां नाम वै नाम्ना रूपेणाप्रतिमां भुवि । गुणप्रबर्हां शीलेन साध्वीं चारित्रशोभनाम् ।।"},
{"c": "13.19", "n": "13", "i": 64027, "v": "सा तस्य दृष्ट्वैव मनो जहार शुभलोचना । वनराजी यथा चित्रा वसन्ते कुसुमाचिता ।।"},
{"c": "13.19", "n": "14", "i": 64028, "v": "ऋषिस्तमाह देया मे सुता तुभ्यं शृणुष्व मे । गच्छ तावद्दिशं पुण्यामुत्तरां द्रक्ष्यसे ततः ।।"},
{"c": "13.19", "t": "अष्टावक्र उवाच ।"},
{"c": "13.19", "n": "15", "i": 64029, "v": "किं द्रष्टव्यं मया तत्र वक्तुमर्हति मे भवान् । तथेदानीं मया कार्यं यथा वक्ष्यति मां भवान् ।।"},
{"c": "13.19", "t": "वदान्य उवाच ।"},
{"c": "13.19", "n": "16", "i": 64030, "v": "धनदं समतिक्रम्य हिमवन्तं तथैव च । रुद्रस्यायतनं दृष्ट्वा सिद्धचारणसेवितम् ।।"},
{"c": "13.19", "n": "17", "i": 64031, "v": "प्रहृष्टैः पार्षदैर्जुष्टं नृत्यद्भिर्विविधाननैः । दिव्याङ्गरागैः पैशाचैर्वन्यैर्नानाविधैस्तथा ।।"},
{"c": "13.19", "n": "18", "i": 64032, "v": "पाणितालसतालैश्च शम्यातालैः समैस्तथा । संप्रहृष्टैः प्रनृत्यद्भिः शर्वस्तत्र निषेव्यते ।।"},
{"c": "13.19", "n": "19", "i": 64033, "v": "इष्टं किल गिरौ स्थानं तद्दिव्यमनुशुश्रुम । नित्यं संनिहितो देवस्तथा पारिषदाः शुभाः ।।"},
{"c": "13.19", "n": "20", "i": 64034, "v": "तत्र देव्या तपस्तप्तं शंकरार्थं सुदुश्चरम् । अतस्तदिष्टं देवस्य तथोमाया इति श्रुतिः ।।"},
{"c": "13.19", "n": "21", "i": 64035, "v": "तत्र कूपो महान्पार्श्वे देवस्योत्तरतस्तथा । ऋतवः कालरात्रिश्च ये दिव्या ये च मानुषाः ।।"},
{"c": "13.19", "n": "22", "i": 64036, "v": "सर्वे देवमुपासन्ते रूपिणः किल तत्र ह । तदतिक्रम्य भवनं त्वया यातव्यमेव हि ।।"},
{"c": "13.19", "n": "23", "i": 64037, "v": "ततो नीलं वनोद्देशं द्रक्ष्यसे मेघसंनिभम् । रमणीयं मनोग्राहि तत्र द्रक्ष्यसि वै स्त्रियम् ।।"},
{"c": "13.19", "n": "24", "i": 64038, "v": "तपस्विनीं महाभागां वृद्धां दीक्षामनुष्ठिताम् । द्रष्टव्या सा त्वया तत्र संपूज्या चैव यत्नतः ।।"},
{"c": "13.19", "n": "25", "i": 64039, "v": "तां दृष्ट्वा विनिवृत्तस्त्वं ततः पाणिं ग्रहीष्यसि । यद्येष समयः सत्यः साध्यतां तत्र गम्यताम् ।।"},
{"c": "13.20", "t": "अष्टावक्र उवाच ।"},
{"c": "13.20", "n": "1", "i": 64040, "v": "तथास्तु साधयिष्यामि तत्र यास्याम्यसंशयम् । यत्र त्वं वदसे साधो भवान्भवतु सत्यवाक् ।।"},
{"c": "13.20", "t": "भीष्म उवाच ।"},
{"c": "13.20", "n": "2", "i": 64041, "v": "ततोऽगच्छत्स भगवानुत्तरामुत्तमां दिशम् । हिमवन्तं गिरिश्रेष्ठं सिद्धचारणसेवितम् ।।"},
{"c": "13.20", "n": "3", "i": 64042, "v": "स गत्वा द्विजशार्दूलो हिमवन्तं महागिरिम् । अभ्यगच्छन्नदीं पुण्यां बाहुदां धर्मदायिनीम् ।।"},
{"c": "13.20", "n": "4", "i": 64043, "v": "अशोके विमले तीर्थे स्नात्वा तर्प्य च देवताः । तत्र वासाय शयने कौश्ये सुखमुवास ह ।।"},
{"c": "13.20", "n": "5", "i": 64044, "v": "ततो रात्र्यां व्यतीतायां प्रातरुत्थाय स द्विजः । स्नात्वा प्रादुश्चकाराग्निं हुत्वा चैव विधानतः ।।"},
{"c": "13.20", "n": "6", "i": 64045, "v": "रुद्राणीकूपमासाद्य ह्रदे तत्र समाश्वसत् । विश्रान्तश्च समुत्थाय कैलासमभितो ययौ ।।"},
{"c": "13.20", "n": "7", "i": 64046, "v": "सोऽपश्यत्काञ्चनद्वारं दीप्यमानमिव श्रिया । मन्दाकिनीं च नलिनीं धनदस्य महात्मनः ।।"},
{"c": "13.20", "n": "8", "i": 64047, "v": "अथ ते राक्षसाः सर्वे येऽभिरक्षन्ति पद्मिनीम् । प्रत्युत्थिता भगवन्तं मणिभद्रपुरोगमाः ।।"},
{"c": "13.20", "n": "9", "i": 64048, "v": "स तान्प्रत्यर्चयामास राक्षसान्भीमविक्रमान् । निवेदयत मां क्षिप्रं धनदायेति चाब्रवीत् ।।"},
{"c": "13.20", "n": "10", "i": 64049, "v": "ते राक्षसास्तदा राजन्भगवन्तमथाब्रुवन् । असौ वैश्रवणो राजा स्वयमायाति तेऽन्तिकम् ।।"},
{"c": "13.20", "n": "11", "i": 64050, "v": "विदितो भगवानस्य कार्यमागमने च यत् । पश्यैनं त्वं महाभागं ज्वलन्तमिव तेजसा ।।"},
{"c": "13.20", "n": "12", "i": 64051, "v": "ततो वैश्रवणोऽभ्येत्य अष्टावक्रमनिन्दितम् । विधिवत्कुशलं पृष्ट्वा ततो ब्रह्मर्षिमब्रवीत् ।।"},
{"c": "13.20", "n": "13", "i": 64052, "v": "सुखं प्राप्तो भवान्कच्चित्किं वा मत्तश्चिकीर्षसि । ब्रूहि सर्वं करिष्यामि यन्मां त्वं वक्ष्यसि द्विज ।।"},
{"c": "13.20", "n": "14", "i": 64053, "v": "भवनं प्रविश त्वं मे यथाकामं द्विजोत्तम । सत्कृतः कृतकार्यश्च भवान्यास्यत्यविघ्नतः ।।"},
{"c": "13.20", "n": "15", "i": 64054, "v": "प्राविशद्भवनं स्वं वै गृहीत्वा तं द्विजोत्तमम् । आसनं स्वं ददौ चैव पाद्यमर्घ्यं तथैव च ।।"},
{"c": "13.20", "n": "16", "i": 64055, "v": "अथोपविष्टयोस्तत्र मणिभद्रपुरोगमाः । निषेदुस्तत्र कौबेरा यक्षगन्धर्वराक्षसाः ।।"},
{"c": "13.20", "n": "17", "i": 64056, "v": "ततस्तेषां निषण्णानां धनदो वाक्यमब्रवीत् । भवच्छन्दं समाज्ञाय नृत्येरन्नप्सरोगणाः ।।"},
{"c": "13.20", "n": "18", "i": 64057, "v": "आतिथ्यं परमं कार्यं शुश्रूषा भवतस्तथा । संवर्ततामित्युवाच मुनिर्मधुरया गिरा ।।"},
{"c": "13.20", "n": "19", "i": 64058, "v": "अथोर्वरा मिश्रकेशी रम्भा चैवोर्वशी तथा । अलम्बुसा घृताची च चित्रा चित्राङ्गदा रुचिः ।।"},
{"c": "13.20", "n": "20", "i": 64059, "v": "मनोहरा सुकेशी च सुमुखी हासिनी प्रभा । विद्युता प्रशमा दान्ता विद्योता रतिरेव च ।।"},
{"c": "13.20", "n": "21", "i": 64060, "v": "एताश्चान्याश्च वै बह्व्यः प्रनृत्ताप्सरसः शुभाः । अवादयंश्च गन्धर्वा वाद्यानि विविधानि च ।।"},
{"c": "13.20", "n": "22", "i": 64061, "v": "अथ प्रवृत्ते गान्धर्वे दिव्ये ऋषिरुपावसत् । दिव्यं संवत्सरं तत्र रमन्वै सुमहातपाः ।।"},
{"c": "13.20", "n": "23", "i": 64062, "v": "ततो वैश्रवणो राजा भगवन्तमुवाच ह । साग्रः संवत्सरो यातस्तव विप्रेह पश्यतः ।।"},
{"c": "13.20", "n": "24", "i": 64063, "v": "हार्योऽयं विषयो ब्रह्मन्गान्धर्वो नाम नामतः । छन्दतो वर्ततां विप्र यथा वदति वा भवान् ।।"},
{"c": "13.20", "n": "25", "i": 64064, "v": "अतिथिः पूजनीयस्त्वमिदं च भवतो गृहम् । सर्वमाज्ञाप्यतामाशु परवन्तो वयं त्वयि ।।"},
{"c": "13.20", "n": "26", "i": 64065, "v": "अथ वैश्रवणं प्रीतो भगवान्प्रत्यभाषत । अर्चितोऽस्मि यथान्यायं गमिष्यामि धनेश्वर ।।"},
{"c": "13.20", "n": "27", "i": 64066, "v": "प्रीतोऽस्मि सदृशं चैव तव सर्वं धनाधिप । तव प्रसादाद्भगवन्महर्षेश्च महात्मनः । नियोगादद्य यास्यामि वृद्धिमानृद्धिमान्भव ।।"},
{"c": "13.20", "n": "28", "i": 64067, "v": "अथ निष्क्रम्य भगवान्प्रययावुत्तरामुखः । कैलासं मन्दरं हैमं सर्वाननुचचार ह ।।"},
{"c": "13.20", "n": "29", "i": 64068, "v": "तानतीत्य महाशैलान्कैरातं स्थानमुत्तमम् । प्रदक्षिणं ततश्चक्रे प्रयतः शिरसा नमन् । धरणीमवतीर्याथ पूतात्मासौ तदाभवत् ।।"},
{"c": "13.20", "n": "30", "i": 64069, "v": "स तं प्रदक्षिणं कृत्वा त्रिः शैलं चोत्तरामुखः । समेन भूमिभागेन ययौ प्रीतिपुरस्कृतः ।।"},
{"c": "13.20", "n": "31", "i": 64070, "v": "ततोऽपरं वनोद्देशं रमणीयमपश्यत । सर्वर्तुभिर्मूलफलैः पक्षिभिश्च समन्वितम् । रमणीयैर्वनोद्देशैस्तत्र तत्र विभूषितम् ।।"},
{"c": "13.20", "n": "32", "i": 64071, "v": "तत्राश्रमपदं दिव्यं ददर्श भगवानथ । शैलांश्च विविधाकारान्काञ्चनान्रत्नभूषितान् । मणिभूमौ निविष्टाश्च पुष्करिण्यस्तथैव च ।।"},
{"c": "13.20", "n": "33", "i": 64072, "v": "अन्यान्यपि सुरम्याणि ददर्श सुबहून्यथ । भृशं तस्य मनो रेमे महर्षेर्भावितात्मनः ।।"},
{"c": "13.20", "n": "34", "i": 64073, "v": "स तत्र काञ्चनं दिव्यं सर्वरत्नमयं गृहम् । ददर्शाद्भुतसंकाशं धनदस्य गृहाद्वरम् ।।"},
{"c": "13.20", "n": "35", "i": 64074, "v": "महान्तो यत्र विविधाः प्रासादाः पर्वतोपमाः । विमानानि च रम्याणि रत्नानि विविधानि च ।।"},
{"c": "13.20", "n": "36", "i": 64075, "v": "मन्दारपुष्पैः संकीर्णा तथा मन्दाकिनी नदी । स्वयंप्रभाश्च मणयो वज्रैर्भूमिश्च भूषिता ।।"},
{"c": "13.20", "n": "37", "i": 64076, "v": "नानाविधैश्च भवनैर्विचित्रमणितोरणैः । मुक्ताजालपरिक्षिप्तैर्मणिरत्नविभूषितैः । मनोदृष्टिहरै रम्यैः सर्वतः संवृतं शुभैः ।।"},
{"c": "13.20", "n": "38", "i": 64077, "v": "ऋषिः समन्ततोऽपश्यत्तत्र तत्र मनोरमम् । ततोऽभवत्तस्य चिन्ता क्व मे वासो भवेदिति ।।"},
{"c": "13.20", "n": "39", "i": 64078, "v": "अथ द्वारं समभितो गत्वा स्थित्वा ततोऽब्रवीत् । अतिथिं मामनुप्राप्तमनुजानन्तु येऽत्र वै ।।"},
{"c": "13.20", "n": "40", "i": 64079, "v": "अथ कन्यापरिवृता गृहात्तस्माद्विनिःसृताः । नानारूपाः सप्त विभो कन्याः सर्वा मनोहराः ।।"},
{"c": "13.20", "n": "41", "i": 64080, "v": "यां यामपश्यत्कन्यां स सा सा तस्य मनोऽहरत् । नाशक्नुवद्धारयितुं मनोऽथास्यावसीदति ।।"},
{"c": "13.20", "n": "42", "i": 64081, "v": "ततो धृतिः समुत्पन्ना तस्य विप्रस्य धीमतः । अथ तं प्रमदाः प्राहुर्भगवान्प्रविशत्विति ।।"},
{"c": "13.20", "n": "43", "i": 64082, "v": "स च तासां सुरूपाणां तस्यैव भवनस्य च । कौतूहलसमाविष्टः प्रविवेश गृहं द्विजः ।।"},
{"c": "13.20", "n": "44", "i": 64083, "v": "तत्रापश्यज्जरायुक्तामरजोम्बरधारिणीम् । वृद्धां पर्यङ्कमासीनां सर्वाभरणभूषिताम् ।।"},
{"c": "13.20", "n": "45", "i": 64084, "v": "स्वस्तीति चाथ तेनोक्ता सा स्त्री प्रत्यवदत्तदा । प्रत्युत्थाय च तं विप्रमास्यतामित्युवाच ह ।।"},
{"c": "13.20", "t": "अष्टावक्र उवाच ।"},
{"c": "13.20", "n": "46", "i": 64085, "v": "सर्वाः स्वानालयान्यान्तु एका मामुपतिष्ठतु । सुप्रज्ञाता सुप्रशान्ता शेषा गच्छन्तु च्छन्दतः ।।"},
{"c": "13.20", "n": "47", "i": 64086, "v": "ततः प्रदक्षिणीकृत्य कन्यास्तास्तमृषिं तदा । निराक्रामन्गृहात्तस्मात्सा वृद्धाथ व्यतिष्ठत ।।"},
{"c": "13.20", "n": "48", "i": 64087, "v": "अथ तां संविशन्प्राह शयने भास्वरे तदा । त्वयापि सुप्यतां भद्रे रजनी ह्यतिवर्तते ।।"},
{"c": "13.20", "n": "49", "i": 64088, "v": "संलापात्तेन विप्रेण तथा सा तत्र भाषिता । द्वितीये शयने दिव्ये संविवेश महाप्रभे ।।"},
{"c": "13.20", "n": "50", "i": 64089, "v": "अथ सा वेपमानाङ्गी निमित्तं शीतजं तदा । व्यपदिश्य महर्षेर्वै शयनं चाध्यरोहत ।।"},
{"c": "13.20", "n": "51", "i": 64090, "v": "स्वागतं स्वागतेनास्तु भगवांस्तामभाषत । सोपागूहद्भुजाभ्यां तु ऋषिं प्रीत्या नरर्षभ ।।"},
{"c": "13.20", "n": "52", "i": 64091, "v": "निर्विकारमृषिं चापि काष्ठकुड्योपमं तदा । दुःखिता प्रेक्ष्य संजल्पमकार्षीदृषिणा सह ।।"},
{"c": "13.20", "n": "53", "i": 64092, "v": "ब्रह्मन्न कामकारोऽस्ति स्त्रीणां पुरुषतो धृतिः । कामेन मोहिता चाहं त्वां भजन्तीं भजस्व माम् ।।"},
{"c": "13.20", "n": "54", "i": 64093, "v": "प्रहृष्टो भव विप्रर्षे समागच्छ मया सह । उपगूह च मां विप्र कामार्ताहं भृशं त्वयि ।।"},
{"c": "13.20", "n": "55", "i": 64094, "v": "एतद्धि तव धर्मात्मंस्तपसः पूज्यते फलम् । प्रार्थितं दर्शनादेव भजमानां भजस्व माम् ।।"},
{"c": "13.20", "n": "56", "i": 64095, "v": "सद्म चेदं वनं चेदं यच्चान्यदपि पश्यसि । प्रभुत्वं तव सर्वत्र मयि चैव न संशयः ।।"},
{"c": "13.20", "n": "57", "i": 64096, "v": "सर्वान्कामान्विधास्यामि रमस्व सहितो मया । रमणीये वने विप्र सर्वकामफलप्रदे ।।"},
{"c": "13.20", "n": "58", "i": 64097, "v": "त्वद्वशाहं भविष्यामि रंस्यसे च मया सह । सर्वान्कामानुपाश्नानो ये दिव्या ये च मानुषाः ।।"},
{"c": "13.20", "n": "59", "i": 64098, "v": "नातः परं हि नारीणां कार्यं किंचन विद्यते । यथा पुरुषसंसर्गः परमेतद्धि नः फलम् ।।"},
{"c": "13.20", "n": "60", "i": 64099, "v": "आत्मच्छन्देन वर्तन्ते नार्यो मन्मथचोदिताः । न च दह्यन्ति गच्छन्त्यः सुतप्तैरपि पांसुभिः ।।"},
{"c": "13.20", "t": "अष्टावक्र उवाच ।"},
{"c": "13.20", "n": "61", "i": 64100, "v": "परदारानहं भद्रे न गच्छेयं कथंचन । दूषितं धर्मशास्त्रेषु परदाराभिमर्शनम् ।।"},
{"c": "13.20", "n": "62", "i": 64101, "v": "भद्रे निवेष्टुकामं मां विद्धि सत्येन वै शपे । विषयेष्वनभिज्ञोऽहं धर्मार्थं किल संततिः ।।"},
{"c": "13.20", "n": "63", "i": 64102, "v": "एवं लोकान्गमिष्यामि पुत्रैरिति न संशयः । भद्रे धर्मं विजानीष्व ज्ञात्वा चोपरमस्व ह ।।"},
{"c": "13.20", "t": "स्त्र्युवाच ।"},
{"c": "13.20", "n": "64", "i": 64103, "v": "नानिलोऽग्निर्न वरुणो न चान्ये त्रिदशा द्विज । प्रियाः स्त्रीणां यथा कामो रतिशीला हि योषितः ।।"},
{"c": "13.20", "n": "65", "i": 64104, "v": "सहस्रैका यता नारी प्राप्नोतीह कदाचन । तथा शतसहस्रेषु यदि काचित्पतिव्रता ।।"},
{"c": "13.20", "n": "66", "i": 64105, "v": "नैता जानन्ति पितरं न कुलं न च मातरम् । न भ्रातॄन्न च भर्तारं न पुत्रान्न च देवरान् ।।"},
{"c": "13.20", "n": "67", "i": 64106, "v": "लीलायन्त्यः कुलं घ्नन्ति कूलानीव सरिद्वराः । दोषांश्च मन्दान्मन्दासु प्रजापतिरभाषत ।।"},
{"c": "13.20", "t": "भीष्म उवाच ।"},
{"c": "13.20", "n": "68", "i": 64107, "v": "ततः स ऋषिरेकाग्रस्तां स्त्रियं प्रत्यभाषत । आस्यतां रुचिरं छन्दः किं वा कार्यं ब्रवीहि मे ।।"},
{"c": "13.20", "n": "69", "i": 64108, "v": "सा स्त्री प्रोवाच भगवन्द्रक्ष्यसे देशकालतः । वस तावन्महाप्राज्ञ कृतकृत्यो गमिष्यसि ।।"},
{"c": "13.20", "n": "70", "i": 64109, "v": "ब्रह्मर्षिस्तामथोवाच स तथेति युधिष्ठिर । वत्स्येऽहं यावदुत्साहो भवत्या नात्र संशयः ।।"},
{"c": "13.20", "n": "71", "i": 64110, "v": "अथर्षिरभिसंप्रेक्ष्य स्त्रियं तां जरयान्विताम् । चिन्तां परमिकां भेजे संतप्त इव चाभवत् ।।"},
{"c": "13.20", "n": "72", "i": 64111, "v": "यद्यदङ्गं हि सोऽपश्यत्तस्या विप्रर्षभस्तदा । नारमत्तत्र तत्रास्य दृष्टी रूपपराजिता ।।"},
{"c": "13.20", "n": "73", "i": 64112, "v": "देवतेयं गृहस्यास्य शापान्नूनं विरूपिता । अस्याश्च कारणं वेत्तुं न युक्तं सहसा मया ।।"},
{"c": "13.20", "n": "74", "i": 64113, "v": "इति चिन्ताविषक्तस्य तमर्थं ज्ञातुमिच्छतः । व्यगमत्तदहःशेषं मनसा व्याकुलेन तु ।।"},
{"c": "13.20", "n": "75", "i": 64114, "v": "अथ सा स्त्री तदोवाच भगवन्पश्य वै रवेः । रूपं संध्याभ्रसंयुक्तं किमुपस्थाप्यतां तव ।।"},
{"c": "13.20", "n": "76", "i": 64115, "v": "स उवाच तदा तां स्त्रीं स्नानोदकमिहानय । उपासिष्ये ततः संध्यां वाग्यतो नियतेन्द्रियः ।।"},
{"c": "13.21", "t": "भीष्म उवाच ।"},
{"c": "13.21", "n": "1", "i": 64116, "v": "अथ सा स्त्री तमुक्त्वा तु विप्रमेवं भवत्विति । तैलं दिव्यमुपादाय स्नानशाटीमुपानयत् ।।"},
{"c": "13.21", "n": "2", "i": 64117, "v": "अनुज्ञाता च मुनिना सा स्त्री तेन महात्मना । अथास्य तैलेनाङ्गानि सर्वाण्येवाभ्यमृक्षयत् ।।"},
{"c": "13.21", "n": "3", "i": 64118, "v": "शनैश्चोत्सादितस्तत्र स्नानशालामुपागमत् । भद्रासनं ततश्चित्रं ऋषिरन्वाविशन्नवम् ।।"},
{"c": "13.21", "n": "4", "i": 64119, "v": "अथोपविष्टश्च यदा तस्मिन्भद्रासने तदा । स्नापयामास शनकैस्तमृषिं सुखहस्तवत् । दिव्यं च विधिवच्चक्रे सोपचारं मुनेस्तदा ।।"},
{"c": "13.21", "n": "5", "i": 64120, "v": "स तेन सुसुखोष्णेन तस्या हस्तसुखेन च । व्यतीतां रजनीं कृत्स्नां नाजानात्स महाव्रतः ।।"},
{"c": "13.21", "n": "6", "i": 64121, "v": "तत उत्थाय स मुनिस्तदा परमविस्मितः । पूर्वस्यां दिशि सूर्यं च सोऽपश्यदुदितं दिवि ।।"},
{"c": "13.21", "n": "7", "i": 64122, "v": "तस्य बुद्धिरियं किं नु मोहस्तत्त्वमिदं भवेत् । अथोपास्य सहस्रांशुं किं करोमीत्युवाच ताम् ।।"},
{"c": "13.21", "n": "8", "i": 64123, "v": "सा चामृतरसप्रख्यमृषेरन्नमुपाहरत् । तस्य स्वादुतयान्नस्य न प्रभूतं चकार सः । व्यगमच्चाप्यहःशेषं ततः संध्यागमत्पुनः ।।"},
{"c": "13.21", "n": "9", "i": 64124, "v": "अथ स्त्री भगवन्तं सा सुप्यतामित्यचोदयत् । तत्र वै शयने दिव्ये तस्य तस्याश्च कल्पिते ।।"},
{"c": "13.21", "t": "अष्टावक्र उवाच ।"},
{"c": "13.21", "n": "10", "i": 64125, "v": "न भद्रे परदारेषु मनो मे संप्रसज्जति । उत्तिष्ठ भद्रे भद्रं ते स्वप वै विरमस्व च ।।"},
{"c": "13.21", "t": "भीष्म उवाच ।"},
{"c": "13.21", "n": "11", "i": 64126, "v": "सा तदा तेन विप्रेण तथा धृत्या निवर्तिता । स्वतन्त्रास्मीत्युवाचैनं न धर्मच्छलमस्ति ते ।।"},
{"c": "13.21", "t": "अष्टावक्र उवाच ।"},
{"c": "13.21", "n": "12", "i": 64127, "v": "नास्ति स्वतन्त्रता स्त्रीणामस्वतन्त्रा हि योषितः । प्रजापतिमतं ह्येतन्न स्त्री स्वातन्त्र्यमर्हति ।।"},
{"c": "13.21", "t": "स्त्र्युवाच ।"},
{"c": "13.21", "n": "13", "i": 64128, "v": "बाधते मैथुनं विप्र मम भक्तिं च पश्य वै । अधर्मं प्राप्स्यसे विप्र यन्मां त्वं नाभिनन्दसि ।।"},
{"c": "13.21", "t": "अष्टावक्र उवाच ।"},
{"c": "13.21", "n": "14", "i": 64129, "v": "हरन्ति दोषजातानि नरं जातं यथेच्छकम् । प्रभवामि सदा धृत्या भद्रे स्वं शयनं व्रज ।।"},
{"c": "13.21", "t": "स्त्र्युवाच ।"},
{"c": "13.21", "n": "15", "i": 64130, "v": "शिरसा प्रणमे विप्र प्रसादं कर्तुमर्हसि । भूमौ निपतमानायाः शरणं भव मेऽनघ ।।"},
{"c": "13.21", "n": "16", "i": 64131, "v": "यदि वा दोषजातं त्वं परदारेषु पश्यसि । आत्मानं स्पर्शयाम्यद्य पाणिं गृह्णीष्व मे द्विज ।।"},
{"c": "13.21", "n": "17", "i": 64132, "v": "न दोषो भविता चैव सत्येनैतद्ब्रवीम्यहम् । स्वतन्त्रां मां विजानीहि योऽधर्मः सोऽस्तु वै मयि ।।"},
{"c": "13.21", "t": "अष्टावक्र उवाच ।"},
{"c": "13.21", "n": "18", "i": 64133, "v": "स्वतन्त्रा त्वं कथं भद्रे ब्रूहि कारणमत्र वै । नास्ति लोके हि काचित्स्त्री या वै स्वातन्त्र्यमर्हति ।।"},
{"c": "13.21", "n": "19", "i": 64134, "v": "पिता रक्षति कौमारे भर्ता रक्षति यौवने । पुत्राश्च स्थविरीभावे न स्त्री स्वातन्त्र्यमर्हति ।।"},
{"c": "13.21", "t": "स्त्र्युवाच ।"},
{"c": "13.21", "n": "20", "i": 64135, "v": "कौमारं ब्रह्मचर्यं मे कन्यैवास्मि न संशयः । कुरु मा विमतिं विप्र श्रद्धां विजहि मा मम ।।"},
{"c": "13.21", "t": "अष्टावक्र उवाच ।"},
{"c": "13.21", "n": "21", "i": 64136, "v": "यथा मम तथा तुभ्यं यथा तव तथा मम । जिज्ञासेयमृषेस्तस्य विघ्नः सत्यं नु किं भवेत् ।।"},
{"c": "13.21", "n": "22", "i": 64137, "v": "आश्चर्यं परमं हीदं किं नु श्रेयो हि मे भवेत् । दिव्याभरणवस्त्रा हि कन्येयं मामुपस्थिता ।।"},
{"c": "13.21", "n": "23", "i": 64138, "v": "किं त्वस्याः परमं रूपं जीर्णमासीत्कथं पुनः । कन्यारूपमिहाद्यैव किमिहात्रोत्तरं भवेत् ।।"},
{"c": "13.21", "n": "24", "i": 64139, "v": "यथा परं शक्तिधृतेर्न व्युत्थास्ये कथंचन । न रोचये हि व्युत्थानं धृत्यैवं साधयाम्यहम् ।।"},
{"c": "13.22", "t": "युधिष्ठिर उवाच ।"},
{"c": "13.22", "n": "1", "i": 64140, "v": "न बिभेति कथं सा स्त्री शापस्य परमद्युतेः । कथं निवृत्तो भगवांस्तद्भवान्प्रब्रवीतु मे ।।"},
{"c": "13.22", "t": "भीष्म उवाच ।"},
{"c": "13.22", "n": "2", "i": 64141, "v": "अष्टावक्रोऽन्वपृच्छत्तां रूपं विकुरुषे कथम् । न चानृतं ते वक्तव्यं ब्रूहि ब्राह्मणकाम्यया ।।"},
{"c": "13.22", "t": "स्त्र्युवाच ।"},
{"c": "13.22", "n": "3", "i": 64142, "v": "द्यावापृथिवीमात्रैषा काम्या ब्राह्मणसत्तम । शृणुष्वावहितः सर्वं यदिदं सत्यविक्रम ।।"},
{"c": "13.22", "n": "4", "i": 64143, "v": "उत्तरां मां दिशं विद्धि दृष्टं स्त्रीचापलं च ते । अव्युत्थानेन ते लोका जिताः सत्यपराक्रम ।।"},
{"c": "13.22", "n": "5", "i": 64144, "v": "जिज्ञासेयं प्रयुक्ता मे स्थिरीकर्तुं तवानघ । स्थविराणामपि स्त्रीणां बाधते मैथुनज्वरः ।।"},
{"c": "13.22", "n": "6", "i": 64145, "v": "तुष्टः पितामहस्तेऽद्य तथा देवाः सवासवाः । स त्वं येन च कार्येण संप्राप्तो भगवानिह ।।"},
{"c": "13.22", "n": "7", "i": 64146, "v": "प्रेषितस्तेन विप्रेण कन्यापित्रा द्विजर्षभ । तवोपदेशं कर्तुं वै तच्च सर्वं कृतं मया ।।"},
{"c": "13.22", "n": "8", "i": 64147, "v": "क्षेमी गमिष्यसि गृहाञ्श्रमश्च न भविष्यति । कन्यां प्राप्स्यसि तां विप्र पुत्रिणी च भविष्यति ।।"},
{"c": "13.22", "n": "9", "i": 64148, "v": "काम्यया पृष्टवांस्त्वं मां ततो व्याहृतमुत्तरम् । अनतिक्रमणीयैषा कृत्स्नैर्लोकैस्त्रिभिः सदा ।।"},
{"c": "13.22", "n": "10", "i": 64149, "v": "गच्छस्व सुकृतं कृत्वा किं वान्यच्छ्रोतुमिच्छसि । यावद्ब्रवीमि विप्रर्षे अष्टावक्र यथातथम् ।।"},
{"c": "13.22", "n": "11", "i": 64150, "v": "ऋषिणा प्रसादिता चास्मि तव हेतोर्द्विजर्षभ । तस्य संमाननार्थं मे त्वयि वाक्यं प्रभाषितम् ।।"},
{"c": "13.22", "n": "12", "i": 64151, "v": "श्रुत्वा तु वचनं तस्याः स विप्रः प्राञ्जलिः स्थितः । अनुज्ञातस्तया चापि स्वगृहं पुनराव्रजत् ।।"},
{"c": "13.22", "n": "13", "i": 64152, "v": "गृहमागम्य विश्रान्तः स्वजनं प्रतिपूज्य च । अभ्यगच्छत तं विप्रं न्यायतः कुरुनन्दन ।।"},
{"c": "13.22", "n": "14", "i": 64153, "v": "पृष्टश्च तेन विप्रेण दृष्टं त्वेतन्निदर्शनम् । प्राह विप्रं तदा विप्रः सुप्रीतेनान्तरात्मना ।।"},
{"c": "13.22", "n": "15", "i": 64154, "v": "भवताहमनुज्ञातः प्रस्थितो गन्धमादनम् । तस्य चोत्तरतो देशे दृष्टं तद्दैवतं महत् ।।"},
{"c": "13.22", "n": "16", "i": 64155, "v": "तया चाहमनुज्ञातो भवांश्चापि प्रकीर्तितः । श्रावितश्चापि तद्वाक्यं गृहमभ्यागतः प्रभो ।।"},
{"c": "13.22", "n": "17", "i": 64156, "v": "तमुवाच ततो विप्रः प्रतिगृह्णीष्व मे सुताम् । नक्षत्रतिथिसंयोगे पात्रं हि परमं भवान् ।।"},
{"c": "13.22", "t": "भीष्म उवाच ।"},
{"c": "13.22", "n": "18", "i": 64157, "v": "अष्टावक्रस्तथेत्युक्त्वा प्रतिगृह्य च तां प्रभो । कन्यां परमधर्मात्मा प्रीतिमांश्चाभवत्तदा ।।"},
{"c": "13.22", "n": "19", "i": 64158, "v": "कन्यां तां प्रतिगृह्यैव भार्यां परमशोभनाम् । उवास मुदितस्तत्र आश्रमे स्वे गतज्वरः ।।"},
{"c": "13.23", "t": "युधिष्ठिर उवाच ।"},
{"c": "13.23", "n": "1", "i": 64159, "v": "किमाहुर्भरतश्रेष्ठ पात्रं विप्राः सनातनम् । ब्राह्मणं लिङ्गिनं चैव ब्राह्मणं वाप्यलिङ्गिनम् ।।"},
{"c": "13.23", "t": "भीष्म उवाच ।"},
{"c": "13.23", "n": "2", "i": 64160, "v": "स्ववृत्तिमभिपन्नाय लिङ्गिने वेतराय वा । देयमाहुर्महाराज उभावेतौ तपस्विनौ ।।"},
{"c": "13.23", "t": "युधिष्ठिर उवाच ।"},
{"c": "13.23", "n": "3", "i": 64161, "v": "श्रद्धया परया पूतो यः प्रयच्छेद्द्विजातये । हव्यं कव्यं तथा दानं को दोषः स्यात्पितामह ।।"},
{"c": "13.23", "t": "भीष्म उवाच ।"},
{"c": "13.23", "n": "4", "i": 64162, "v": "श्रद्धापूतो नरस्तात दुर्दान्तोऽपि न संशयः । पूतो भवति सर्वत्र किं पुनस्त्वं महीपते ।।"},
{"c": "13.23", "t": "युधिष्ठिर उवाच ।"},
{"c": "13.23", "n": "5", "i": 64163, "v": "न ब्राह्मणं परीक्षेत दैवेषु सततं नरः । कव्यप्रदाने तु बुधाः परीक्ष्यं ब्राह्मणं विदुः ।।"},
{"c": "13.23", "t": "भीष्म उवाच ।"},
{"c": "13.23", "n": "6", "i": 64164, "v": "न ब्राह्मणः साधयते हव्यं दैवात्प्रसिध्यति । देवप्रसादादिज्यन्ते यजमाना न संशयः ।।"},
{"c": "13.23", "n": "7", "i": 64165, "v": "ब्राह्मणा भरतश्रेष्ठ सततं ब्रह्मवादिनः । मार्कण्डेयः पुरा प्राह इह लोकेषु बुद्धिमान् ।।"},
{"c": "13.23", "t": "युधिष्ठिर उवाच ।"},
{"c": "13.23", "n": "8", "i": 64166, "v": "अपूर्वोऽप्यथ वा विद्वान्संबन्धी वाथ यो भवेत् । तपस्वी यज्ञशीलो वा कथं पात्रं भवेत्तु सः ।।"},
{"c": "13.23", "t": "भीष्म उवाच ।"},
{"c": "13.23", "n": "9", "i": 64167, "v": "कुलीनः कर्मकृद्वैद्यस्तथा चाप्यानृशंस्यवान् । ह्रीमानृजुः सत्यवादी पात्रं पूर्वे च ते त्रयः ।।"},
{"c": "13.23", "n": "10", "i": 64168, "v": "तत्रेदं शृणु मे पार्थ चतुर्णां तेजसां मतम् । पृथिव्याः काश्यपस्याग्नेर्मार्कण्डेयस्य चैव हि ।।"},
{"c": "13.23", "t": "पृथिव्युवाच ।"},
{"c": "13.23", "n": "11", "i": 64169, "v": "यथा महार्णवे क्षिप्तः क्षिप्रं लोष्टो विनश्यति । तथा दुश्चरितं सर्वं त्रय्यावृत्त्या विनश्यति ।।"},
{"c": "13.23", "t": "काश्यप उवाच ।"},
{"c": "13.23", "n": "12", "i": 64170, "v": "सर्वे च वेदाः सह षड्भिरङ्गैः; सांख्यं पुराणं च कुले च जन्म । नैतानि सर्वाणि गतिर्भवन्ति; शीलव्यपेतस्य नरस्य राजन् ।।"},
{"c": "13.23", "t": "अग्निरुवाच ।"},
{"c": "13.23", "n": "13", "i": 64171, "v": "अधीयानः पण्डितं मन्यमानो; यो विद्यया हन्ति यशः परेषाम् । ब्रह्मन्स तेनाचरते ब्रह्महत्यां; लोकास्तस्य ह्यन्तवन्तो भवन्ति ।।"},
{"c": "13.23", "t": "मार्कण्डेय उवाच ।"},
{"c": "13.23", "n": "14", "i": 64172, "v": "अश्वमेधसहस्रं च सत्यं च तुलया धृतम् । नाभिजानामि यद्यस्य सत्यस्यार्धमवाप्नुयात् ।।"},
{"c": "13.23", "t": "भीष्म उवाच ।"},
{"c": "13.23", "n": "15", "i": 64173, "v": "इत्युक्त्वा ते जग्मुराशु चत्वारोऽमिततेजसः । पृथिवी काश्यपोऽग्निश्च प्रकृष्टायुश्च भार्गवः ।।"},
{"c": "13.23", "t": "युधिष्ठिर उवाच ।"},
{"c": "13.23", "n": "16", "i": 64174, "v": "यदिदं ब्राह्मणा लोके व्रतिनो भुञ्जते हविः । भुक्तं ब्राह्मणकामाय कथं तत्सुकृतं भवेत् ।।"},
{"c": "13.23", "t": "भीष्म उवाच ।"},
{"c": "13.23", "n": "17", "i": 64175, "v": "आदिष्टिनो ये राजेन्द्र ब्राह्मणा वेदपारगाः । भुञ्जते ब्रह्मकामाय व्रतलुप्ता भवन्ति ते ।।"},
{"c": "13.23", "t": "युधिष्ठिर उवाच ।"},
{"c": "13.23", "n": "18", "i": 64176, "v": "अनेकान्तं बहुद्वारं धर्ममाहुर्मनीषिणः । किं निश्चितं भवेत्तत्र तन्मे ब्रूहि पितामह ।।"},
{"c": "13.23", "t": "भीष्म उवाच ।"},
{"c": "13.23", "n": "19", "i": 64177, "v": "अहिंसा सत्यमक्रोध आनृशंस्यं दमस्तथा । आर्जवं चैव राजेन्द्र निश्चितं धर्मलक्षणम् ।।"},
{"c": "13.23", "n": "20", "i": 64178, "v": "ये तु धर्मं प्रशंसन्तश्चरन्ति पृथिवीमिमाम् । अनाचरन्तस्तद्धर्मं संकरे निरताः प्रभो ।।"},
{"c": "13.23", "n": "21", "i": 64179, "v": "तेभ्यो रत्नं हिरण्यं वा गामश्वान्वा ददाति यः । दश वर्षाणि विष्ठां स भुङ्क्ते निरयमाश्रितः ।।"},
{"c": "13.23", "n": "22", "i": 64180, "v": "मेदानां पुल्कसानां च तथैवान्तावसायिनाम् । कृतं कर्माकृतं चापि रागमोहेन जल्पताम् ।।"},
{"c": "13.23", "n": "23", "i": 64181, "v": "वैश्वदेवं च ये मूढा विप्राय ब्रह्मचारिणे । ददतीह न राजेन्द्र ते लोकान्भुञ्जतेऽशुभान् ।।"},
{"c": "13.23", "t": "युधिष्ठिर उवाच ।"},
{"c": "13.23", "n": "24", "i": 64182, "v": "किं परं ब्रह्मचर्यस्य किं परं धर्मलक्षणम् । किं च श्रेष्ठतमं शौचं तन्मे ब्रूहि पितामह ।।"},
{"c": "13.23", "t": "भीष्म उवाच ।"},
{"c": "13.23", "n": "25", "i": 64183, "v": "ब्रह्मचर्यं परं तात मधुमांसस्य वर्जनम् । मर्यादायां स्थितो धर्मः शमः शौचस्य लक्षणम् ।।"},
{"c": "13.23", "t": "युधिष्ठिर उवाच ।"},
{"c": "13.23", "n": "26", "i": 64184, "v": "कस्मिन्काले चरेद्धर्मं कस्मिन्कालेऽर्थमाचरेत् । कस्मिन्काले सुखी च स्यात्तन्मे ब्रूहि पितामह ।।"},
{"c": "13.23", "t": "भीष्म उवाच ।"},
{"c": "13.23", "n": "27", "i": 64185, "v": "काल्यमर्थं निषेवेत ततो धर्ममनन्तरम् । पश्चात्कामं निषेवेत न च गच्छेत्प्रसङ्गिताम् ।।"},
{"c": "13.23", "n": "28", "i": 64186, "v": "ब्राह्मणांश्चाभिमन्येत गुरूंश्चाप्यभिपूजयेत् । सर्वभूतानुलोमश्च मृदुशीलः प्रियंवदः ।।"},
{"c": "13.23", "n": "29", "i": 64187, "v": "अधिकारे यदनृतं राजगामि च पैशुनम् । गुरोश्चालीककरणं समं तद्ब्रह्महत्यया ।।"},
{"c": "13.23", "n": "30", "i": 64188, "v": "प्रहरेन्न नरेन्द्रेषु न गां हन्यात्तथैव च । भ्रूणहत्यासमं चैतदुभयं यो निषेवते ।।"},
{"c": "13.23", "n": "31", "i": 64189, "v": "नाग्निं परित्यजेज्जातु न च वेदान्परित्यजेत् । न च ब्राह्मणमाक्रोशेत्समं तद्ब्रह्महत्यया ।।"},
{"c": "13.23", "t": "युधिष्ठिर उवाच ।"},
{"c": "13.23", "n": "32", "i": 64190, "v": "कीदृशाः साधवो विप्राः केभ्यो दत्तं महाफलम् । कीदृशानां च भोक्तव्यं तन्मे ब्रूहि पितामह ।।"},
{"c": "13.23", "t": "भीष्म उवाच ।"},
{"c": "13.23", "n": "33", "i": 64191, "v": "अक्रोधना धर्मपराः सत्यनित्या दमे रताः । तादृशाः साधवो विप्रास्तेभ्यो दत्तं महाफलम् ।।"},
{"c": "13.23", "n": "34", "i": 64192, "v": "अमानिनः सर्वसहा दृष्टार्था विजितेन्द्रियाः । सर्वभूतहिता मैत्रास्तेभ्यो दत्तं महाफलम् ।।"},
{"c": "13.23", "n": "35", "i": 64193, "v": "अलुब्धाः शुचयो वैद्या ह्रीमन्तः सत्यवादिनः । स्वकर्मनिरता ये च तेभ्यो दत्तं महाफलम् ।।"},
{"c": "13.23", "n": "36", "i": 64194, "v": "साङ्गांश्च चतुरो वेदान्योऽधीयीत द्विजर्षभः । षड्भ्यो निवृत्तः कर्मभ्यस्तं पात्रमृषयो विदुः ।।"},
{"c": "13.23", "n": "37", "i": 64195, "v": "ये त्वेवंगुणजातीयास्तेभ्यो दत्तं महाफलम् । सहस्रगुणमाप्नोति गुणार्हाय प्रदायकः ।।"},
{"c": "13.23", "n": "38", "i": 64196, "v": "प्रज्ञाश्रुताभ्यां वृत्तेन शीलेन च समन्वितः । तारयेत कुलं कृत्स्नमेकोऽपीह द्विजर्षभः ।।"},
{"c": "13.23", "n": "39", "i": 64197, "v": "गामश्वं वित्तमन्नं वा तद्विधे प्रतिपादयेत् । द्रव्याणि चान्यानि तथा प्रेत्यभावे न शोचति ।।"},
{"c": "13.23", "n": "40", "i": 64198, "v": "तारयेत कुलं कृत्स्नमेकोऽपीह द्विजोत्तमः । किमङ्ग पुनरेकं वै तस्मात्पात्रं समाचरेत् ।।"},
{"c": "13.23", "n": "41", "i": 64199, "v": "निशम्य च गुणोपेतं ब्राह्मणं साधुसंमतम् । दूरादानाययेत्कृत्ये सर्वतश्चाभिपूजयेत् ।।"},
{"c": "13.24", "t": "युधिष्ठिर उवाच ।"},
{"c": "13.24", "n": "1", "i": 64200, "v": "श्राद्धकाले च दैवे च धर्मे चापि पितामह । इच्छामीह त्वयाख्यातं विहितं यत्सुरर्षिभिः ।।"},
{"c": "13.24", "t": "भीष्म उवाच ।"},
{"c": "13.24", "n": "2", "i": 64201, "v": "दैवं पूर्वाह्णिके कुर्यादपराह्णे तु पैतृकम् । मङ्गलाचारसंपन्नः कृतशौचः प्रयत्नवान् ।।"},
{"c": "13.24", "n": "3", "i": 64202, "v": "मनुष्याणां तु मध्याह्ने प्रदद्यादुपपत्तितः । कालहीनं तु यद्दानं तं भागं रक्षसां विदुः ।।"},
{"c": "13.24", "n": "4", "i": 64203, "v": "लङ्घितं चावलीढं च कलिपूर्वं च यत्कृतम् । रजस्वलाभिर्दृष्टं च तं भागं रक्षसां विदुः ।।"},
{"c": "13.24", "n": "5", "i": 64204, "v": "अवघुष्टं च यद्भुक्तमव्रतेन च भारत । परामृष्टं शुना चैव तं भागं रक्षसां विदुः ।।"},
{"c": "13.24", "n": "6", "i": 64205, "v": "केशकीटावपतितं क्षुतं श्वभिरवेक्षितम् । रुदितं चावधूतं च तं भागं रक्षसां विदुः ।।"},
{"c": "13.24", "n": "7", "i": 64206, "v": "निरोंकारेण यद्भुक्तं सशस्त्रेण च भारत । दुरात्मना च यद्भुक्तं तं भागं रक्षसां विदुः ।।"},
{"c": "13.24", "n": "8", "i": 64207, "v": "परोच्छिष्टं च यद्भुक्तं परिभुक्तं च यद्भवेत् । दैवे पित्र्ये च सततं तं भागं रक्षसां विदुः ।।"},
{"c": "13.24", "n": "9", "i": 64208, "v": "गर्हितं निन्दितं चैव परिविष्टं समन्युना । दैवं वाप्यथ वा पैत्र्यं तं भागं रक्षसां विदुः ।।"},
{"c": "13.24", "n": "10", "i": 64209, "v": "मन्त्रहीनं क्रियाहीनं यच्छ्राद्धं परिविष्यते । त्रिभिर्वर्णैर्नरश्रेष्ठ तं भागं रक्षसां विदुः ।।"},
{"c": "13.24", "n": "11", "i": 64210, "v": "आज्याहुतिं विना चैव यत्किंचित्परिविष्यते । दुराचारैश्च यद्भुक्तं तं भागं रक्षसां विदुः ।।"},
{"c": "13.24", "n": "12", "i": 64211, "v": "ये भागा रक्षसां प्रोक्तास्त उक्ता भरतर्षभ । अत ऊर्ध्वं विसर्गस्य परीक्षां ब्राह्मणे शृणु ।।"},
{"c": "13.24", "n": "13", "i": 64212, "v": "यावन्तः पतिता विप्रा जडोन्मत्तास्तथैव च । दैवे वाप्यथ वा पित्र्ये राजन्नार्हन्ति केतनम् ।।"},
{"c": "13.24", "n": "14", "i": 64213, "v": "श्वित्री कुष्ठी च क्लीबश्च तथा यक्ष्महतश्च यः । अपस्मारी च यश्चान्धो राजन्नार्हन्ति सत्कृतिम् ।।"},
{"c": "13.24", "n": "15", "i": 64214, "v": "चिकित्सका देवलका वृथानियमधारिणः । सोमविक्रयिणश्चैव श्राद्धे नार्हन्ति केतनम् ।।"},
{"c": "13.24", "n": "16", "i": 64215, "v": "गायना नर्तकाश्चैव प्लवका वादकास्तथा । कथका योधकाश्चैव राजन्नार्हन्ति केतनम् ।।"},
{"c": "13.24", "n": "17", "i": 64216, "v": "होतारो वृषलानां च वृषलाध्यापकास्तथा । तथा वृषलशिष्याश्च राजन्नार्हन्ति केतनम् ।।"},
{"c": "13.24", "n": "18", "i": 64217, "v": "अनुयोक्ता च यो विप्रो अनुयुक्तश्च भारत । नार्हतस्तावपि श्राद्धं ब्रह्मविक्रयिणौ हि तौ ।।"},
{"c": "13.24", "n": "19", "i": 64218, "v": "अग्रणीर्यः कृतः पूर्वं वर्णावरपरिग्रहः । ब्राह्मणः सर्वविद्योऽपि राजन्नार्हति केतनम् ।।"},
{"c": "13.24", "n": "20", "i": 64219, "v": "अनग्नयश्च ये विप्रा मृतनिर्यातकाश्च ये । स्तेनाश्च पतिताश्चैव राजन्नार्हन्ति केतनम् ।।"},
{"c": "13.24", "n": "21", "i": 64220, "v": "अपरिज्ञातपूर्वाश्च गणपूर्वाश्च भारत । पुत्रिकापूर्वपुत्राश्च श्राद्धे नार्हन्ति केतनम् ।।"},
{"c": "13.24", "n": "22", "i": 64221, "v": "ऋणकर्ता च यो राजन्यश्च वार्धुषिको द्विजः । प्राणिविक्रयवृत्तिश्च राजन्नार्हन्ति केतनम् ।।"},
{"c": "13.24", "n": "23", "i": 64222, "v": "स्त्रीपूर्वाः काण्डपृष्ठाश्च यावन्तो भरतर्षभ । अजपा ब्राह्मणाश्चैव श्राद्धे नार्हन्ति केतनम् ।।"},
{"c": "13.24", "n": "24", "i": 64223, "v": "श्राद्धे दैवे च निर्दिष्टा ब्राह्मणा भरतर्षभ । दातुः प्रतिग्रहीतुश्च शृणुष्वानुग्रहं पुनः ।।"},
{"c": "13.24", "n": "25", "i": 64224, "v": "चीर्णव्रता गुणैर्युक्ता भवेयुर्येऽपि कर्षकाः । सावित्रीज्ञाः क्रियावन्तस्ते राजन्केतनक्षमाः ।।"},
{"c": "13.24", "n": "26", "i": 64225, "v": "क्षात्रधर्मिणमप्याजौ केतयेत्कुलजं द्विजम् । न त्वेव वणिजं तात श्राद्धेषु परिकल्पयेत् ।।"},
{"c": "13.24", "n": "27", "i": 64226, "v": "अग्निहोत्री च यो विप्रो ग्रामवासी च यो भवेत् । अस्तेनश्चातिथिज्ञश्च स राजन्केतनक्षमः ।।"},
{"c": "13.24", "n": "28", "i": 64227, "v": "सावित्रीं जपते यस्तु त्रिकालं भरतर्षभ । भिक्षावृत्तिः क्रियावांश्च स राजन्केतनक्षमः ।।"},
{"c": "13.24", "n": "29", "i": 64228, "v": "उदितास्तमितो यश्च तथैवास्तमितोदितः । अहिंस्रश्चाल्पदोषश्च स राजन्केतनक्षमः ।।"},
{"c": "13.24", "n": "30", "i": 64229, "v": "अकल्कको ह्यतर्कश्च ब्राह्मणो भरतर्षभ । ससंज्ञो भैक्ष्यवृत्तिश्च स राजन्केतनक्षमः ।।"},
{"c": "13.24", "n": "31", "i": 64230, "v": "अव्रती कितवः स्तेनः प्राणिविक्रय्यथो वणिक् । पश्चाच्च पीतवान्सोमं स राजन्केतनक्षमः ।।"},
{"c": "13.24", "n": "32", "i": 64231, "v": "अर्जयित्वा धनं पूर्वं दारुणैः कृषिकर्मभिः । भवेत्सर्वातिथिः पश्चात्स राजन्केतनक्षमः ।।"},
{"c": "13.24", "n": "33", "i": 64232, "v": "ब्रह्मविक्रयनिर्दिष्टं स्त्रिया यच्चार्जितं धनम् । अदेयं पितृदेवेभ्यो यच्च क्लैब्यादुपार्जितम् ।।"},
{"c": "13.24", "n": "34", "i": 64233, "v": "क्रियमाणेऽपवर्गे तु यो द्विजो भरतर्षभ । न व्याहरति यद्युक्तं तस्याधर्मो गवानृतम् ।।"},
{"c": "13.24", "n": "35", "i": 64234, "v": "श्राद्धस्य ब्राह्मणः कालः प्राप्तं दधि घृतं तथा । सोमक्षयश्च मांसं च यदारण्यं युधिष्ठिर ।।"},
{"c": "13.24", "n": "36", "i": 64235, "v": "श्राद्धापवर्गे विप्रस्य स्वधा वै स्वदिता भवेत् । क्षत्रियस्याप्यथो ब्रूयात्प्रीयन्तां पितरस्त्विति ।।"},
{"c": "13.24", "n": "37", "i": 64236, "v": "अपवर्गे तु वैश्यस्य श्राद्धकर्मणि भारत । अक्षय्यमभिधातव्यं स्वस्ति शूद्रस्य भारत ।।"},
{"c": "13.24", "n": "38", "i": 64237, "v": "पुण्याहवाचनं दैवे ब्राह्मणस्य विधीयते । एतदेव निरोंकारं क्षत्रियस्य विधीयते । वैश्यस्य चैव वक्तव्यं प्रीयन्तां देवता इति ।।"},
{"c": "13.24", "n": "39", "i": 64238, "v": "कर्मणामानुपूर्वीं च विधिपूर्वकृतं शृणु । जातकर्मादिकान्सर्वांस्त्रिषु वर्णेषु भारत । ब्रह्मक्षत्रे हि मन्त्रोक्ता वैश्यस्य च युधिष्ठिर ।।"},
{"c": "13.24", "n": "40", "i": 64239, "v": "विप्रस्य रशना मौञ्जी मौर्वी राजन्यगामिनी । बाल्वजीत्येव वैश्यस्य धर्म एष युधिष्ठिर ।।"},
{"c": "13.24", "n": "41", "i": 64240, "v": "दातुः प्रतिग्रहीतुश्च धर्माधर्माविमौ शृणु । ब्राह्मणस्यानृतेऽधर्मः प्रोक्तः पातकसंज्ञितः । चतुर्गुणः क्षत्रियस्य वैश्यस्याष्टगुणः स्मृतः ।।"},
{"c": "13.24", "n": "42", "i": 64241, "v": "नान्यत्र ब्राह्मणोऽश्नीयात्पूर्वं विप्रेण केतितः । यवीयान्पशुहिंसायां तुल्यधर्मो भवेत्स हि ।।"},
{"c": "13.24", "n": "43", "i": 64242, "v": "अथ राजन्यवैश्याभ्यां यद्यश्नीयात्तु केतितः । यवीयान्पशुहिंसायां भागार्धं समवाप्नुयात् ।।"},
{"c": "13.24", "n": "44", "i": 64243, "v": "दैवं वाप्यथ वा पित्र्यं योऽश्नीयाद्ब्राह्मणादिषु । अस्नातो ब्राह्मणो राजंस्तस्याधर्मो गवानृतम् ।।"},
{"c": "13.24", "n": "45", "i": 64244, "v": "आशौचो ब्राह्मणो राजन्योऽश्नीयाद्ब्राह्मणादिषु । ज्ञानपूर्वमथो लोभात्तस्याधर्मो गवानृतम् ।।"},
{"c": "13.24", "n": "46", "i": 64245, "v": "अन्नेनान्नं च यो लिप्सेत्कर्मार्थं चैव भारत । आमन्त्रयति राजेन्द्र तस्याधर्मोऽनृतं स्मृतम् ।।"},
{"c": "13.24", "n": "47", "i": 64246, "v": "अवेदव्रतचारित्रास्त्रिभिर्वर्णैर्युधिष्ठिर । मन्त्रवत्परिविष्यन्ते तेष्वधर्मो गवानृतम् ।।"},
{"c": "13.24", "t": "युधिष्ठिर उवाच ।"},
{"c": "13.24", "n": "48", "i": 64247, "v": "पित्र्यं वाप्यथ वा दैवं दीयते यत्पितामह । एतदिच्छाम्यहं श्रोतुं दत्तं येषु महाफलम् ।।"},
{"c": "13.24", "t": "भीष्म उवाच ।"},
{"c": "13.24", "n": "49", "i": 64248, "v": "येषां दाराः प्रतीक्षन्ते सुवृष्टिमिव कर्षकाः । उच्छेषपरिशेषं हि तान्भोजय युधिष्ठिर ।।"},
{"c": "13.24", "n": "50", "i": 64249, "v": "चारित्रनियता राजन्ये कृशाः कृशवृत्तयः । अर्थिनश्चोपगच्छन्ति तेषु दत्तं महाफलम् ।।"},
{"c": "13.24", "n": "51", "i": 64250, "v": "तद्भक्तास्तद्गृहा राजंस्तद्धनास्तदपाश्रयाः । अर्थिनश्च भवन्त्यर्थे तेषु दत्तं महाफलम् ।।"},
{"c": "13.24", "n": "52", "i": 64251, "v": "तस्करेभ्यः परेभ्यो वा ये भयार्ता युधिष्ठिर । अर्थिनो भोक्तुमिच्छन्ति तेषु दत्तं महाफलम् ।।"},
{"c": "13.24", "n": "53", "i": 64252, "v": "अकल्ककस्य विप्रस्य भैक्षोत्करकृतात्मनः । बटवो यस्य भिक्षन्ति तेभ्यो दत्तं महाफलम् ।।"},
{"c": "13.24", "n": "54", "i": 64253, "v": "हृतस्वा हृतदाराश्च ये विप्रा देशसंप्लवे । अर्थार्थमभिगच्छन्ति तेभ्यो दत्तं महाफलम् ।।"},
{"c": "13.24", "n": "55", "i": 64254, "v": "व्रतिनो नियमस्थाश्च ये विप्राः श्रुतसंमताः । तत्समाप्त्यर्थमिच्छन्ति तेषु दत्तं महाफलम् ।।"},
{"c": "13.24", "n": "56", "i": 64255, "v": "अव्युत्क्रान्ताश्च धर्मेषु पाषण्डसमयेषु च । कृशप्राणाः कृशधनास्तेषु दत्तं महाफलम् ।।"},
{"c": "13.24", "n": "57", "i": 64256, "v": "कृतसर्वस्वहरणा निर्दोषाः प्रभविष्णुभिः । स्पृहयन्ति च भुक्तान्नं तेषु दत्तं महाफलम् ।।"},
{"c": "13.24", "n": "58", "i": 64257, "v": "तपस्विनस्तपोनिष्ठास्तेषां भैक्षचराश्च ये । अर्थिनः किंचिदिच्छन्ति तेषु दत्तं महाफलम् ।।"},
{"c": "13.24", "n": "59", "i": 64258, "v": "महाफलविधिर्दाने श्रुतस्ते भरतर्षभ । निरयं येन गच्छन्ति स्वर्गं चैव हि तच्छृणु ।।"},
{"c": "13.24", "n": "60", "i": 64259, "v": "गुर्वर्थं वाभयार्थं वा वर्जयित्वा युधिष्ठिर । येऽनृतं कथयन्ति स्म ते वै निरयगामिनः ।।"},
{"c": "13.24", "n": "61", "i": 64260, "v": "परदाराभिहर्तारः परदाराभिमर्शिनः । परदारप्रयोक्तारस्ते वै निरयगामिनः ।।"},
{"c": "13.24", "n": "62", "i": 64261, "v": "ये परस्वापहर्तारः परस्वानां च नाशकाः । सूचकाश्च परेषां ये ते वै निरयगामिनः ।।"},
{"c": "13.24", "n": "63", "i": 64262, "v": "प्रपाणां च सभानां च संक्रमाणां च भारत । अगाराणां च भेत्तारो नरा निरयगामिनः ।।"},
{"c": "13.24", "n": "64", "i": 64263, "v": "अनाथां प्रमदां बालां वृद्धां भीतां तपस्विनीम् । वञ्चयन्ति नरा ये च ते वै निरयगामिनः ।।"},
{"c": "13.24", "n": "65", "i": 64264, "v": "वृत्तिच्छेदं गृहच्छेदं दारच्छेदं च भारत । मित्रच्छेदं तथाशायास्ते वै निरयगामिनः ।।"},
{"c": "13.24", "n": "66", "i": 64265, "v": "सूचकाः संधिभेत्तारः परवृत्त्युपजीवकाः । अकृतज्ञाश्च मित्राणां ते वै निरयगामिनः ।।"},
{"c": "13.24", "n": "67", "i": 64266, "v": "पाषण्डा दूषकाश्चैव समयानां च दूषकाः । ये प्रत्यवसिताश्चैव ते वै निरयगामिनः ।।"},
{"c": "13.24", "n": "68", "i": 64267, "v": "कृताशं कृतनिर्वेशं कृतभक्तं कृतश्रमम् । भेदैर्ये व्यपकर्षन्ति ते वै निरयगामिनः ।।"},
{"c": "13.24", "n": "69", "i": 64268, "v": "पर्यश्नन्ति च ये दारानग्निभृत्यातिथींस्तथा । उत्सन्नपितृदेवेज्यास्ते वै निरयगामिनः ।।"},
{"c": "13.24", "n": "70", "i": 64269, "v": "वेदविक्रयिणश्चैव वेदानां चैव दूषकाः । वेदानां लेखकाश्चैव ते वै निरयगामिनः ।।"},
{"c": "13.24", "n": "71", "i": 64270, "v": "चातुराश्रम्यबाह्याश्च श्रुतिबाह्याश्च ये नराः । विकर्मभिश्च जीवन्ति ते वै निरयगामिनः ।।"},
{"c": "13.24", "n": "72", "i": 64271, "v": "केशविक्रयिका राजन्विषविक्रयिकाश्च ये । क्षीरविक्रयिकाश्चैव ते वै निरयगामिनः ।।"},
{"c": "13.24", "n": "73", "i": 64272, "v": "ब्राह्मणानां गवां चैव कन्यानां च युधिष्ठिर । येऽन्तरं यान्ति कार्येषु ते वै निरयगामिनः ।।"},
{"c": "13.24", "n": "74", "i": 64273, "v": "शस्त्रविक्रयकाश्चैव कर्तारश्च युधिष्ठिर । शल्यानां धनुषां चैव ते वै निरयगामिनः ।।"},
{"c": "13.24", "n": "75", "i": 64274, "v": "शल्यैर्वा शङ्कुभिर्वापि श्वभ्रैर्वा भरतर्षभ । ये मार्गमनुरुन्धन्ति ते वै निरयगामिनः ।।"},
{"c": "13.24", "n": "76", "i": 64275, "v": "उपाध्यायांश्च भृत्यांश्च भक्तांश्च भरतर्षभ । ये त्यजन्त्यसमर्थांस्तांस्ते वै निरयगामिनः ।।"},
{"c": "13.24", "n": "77", "i": 64276, "v": "अप्राप्तदमकाश्चैव नासानां वेधकास्तथा । बन्धकाश्च पशूनां ये ते वै निरयगामिनः ।।"},
{"c": "13.24", "n": "78", "i": 64277, "v": "अगोप्तारश्छलद्रव्या बलिषड्भागतत्पराः । समर्थाश्चाप्यदातारस्ते वै निरयगामिनः ।।"},
{"c": "13.24", "n": "79", "i": 64278, "v": "क्षान्तान्दान्तांस्तथा प्राज्ञान्दीर्घकालं सहोषितान् । त्यजन्ति कृतकृत्या ये ते वै निरयगामिनः ।।"},
{"c": "13.24", "n": "80", "i": 64279, "v": "बालानामथ वृद्धानां दासानां चैव ये नराः । अदत्त्वा भक्षयन्त्यग्रे ते वै निरयगामिनः ।।"},
{"c": "13.24", "n": "81", "i": 64280, "v": "एते पूर्वर्षिभिर्दृष्टाः प्रोक्ता निरयगामिनः । भागिनः स्वर्गलोकस्य वक्ष्यामि भरतर्षभ ।।"},
{"c": "13.24", "n": "82", "i": 64281, "v": "सर्वेष्वेव तु कार्येषु दैवपूर्वेषु भारत । हन्ति पुत्रान्पशून्कृत्स्नान्ब्राह्मणातिक्रमः कृतः ।।"},
{"c": "13.24", "n": "83", "i": 64282, "v": "दानेन तपसा चैव सत्येन च युधिष्ठिर । ये धर्ममनुवर्तन्ते ते नराः स्वर्गगामिनः ।।"},
{"c": "13.24", "n": "84", "i": 64283, "v": "शुश्रूषाभिस्तपोभिश्च श्रुतमादाय भारत । ये प्रतिग्रहनिःस्नेहास्ते नराः स्वर्गगामिनः ।।"},
{"c": "13.24", "n": "85", "i": 64284, "v": "भयात्पापात्तथाबाधाद्दारिद्र्याद्व्याधिधर्षणात् । यत्कृते प्रतिमुच्यन्ते ते नराः स्वर्गगामिनः ।।"},
{"c": "13.24", "n": "86", "i": 64285, "v": "क्षमावन्तश्च धीराश्च धर्मकार्येषु चोत्थिताः । मङ्गलाचारयुक्ताश्च ते नराः स्वर्गगामिनः ।।"},
{"c": "13.24", "n": "87", "i": 64286, "v": "निवृत्ता मधुमांसेभ्यः परदारेभ्य एव च । निवृत्ताश्चैव मद्येभ्यस्ते नराः स्वर्गगामिनः ।।"},
{"c": "13.24", "n": "88", "i": 64287, "v": "आश्रमाणां च कर्तारः कुलानां चैव भारत । देशानां नगराणां च ते नराः स्वर्गगामिनः ।।"},
{"c": "13.24", "n": "89", "i": 64288, "v": "वस्त्राभरणदातारो भक्षपानान्नदास्तथा । कुटुम्बानां च दातारस्ते नराः स्वर्गगामिनः ।।"},
{"c": "13.24", "n": "90", "i": 64289, "v": "सर्वहिंसानिवृत्ताश्च नराः सर्वसहाश्च ये । सर्वस्याश्रयभूताश्च ते नराः स्वर्गगामिनः ।।"},
{"c": "13.24", "n": "91", "i": 64290, "v": "मातरं पितरं चैव शुश्रूषन्ति जितेन्द्रियाः । भ्रातॄणां चैव सस्नेहास्ते नराः स्वर्गगामिनः ।।"},
{"c": "13.24", "n": "92", "i": 64291, "v": "आढ्याश्च बलवन्तश्च यौवनस्थाश्च भारत । ये वै जितेन्द्रिया धीरास्ते नराः स्वर्गगामिनः ।।"},
{"c": "13.24", "n": "93", "i": 64292, "v": "अपराद्धेषु सस्नेहा मृदवो मित्रवत्सलाः । आराधनसुखाश्चापि ते नराः स्वर्गगामिनः ।।"},
{"c": "13.24", "n": "94", "i": 64293, "v": "सहस्रपरिवेष्टारस्तथैव च सहस्रदाः । त्रातारश्च सहस्राणां पुरुषाः स्वर्गगामिनः ।।"},
{"c": "13.24", "n": "95", "i": 64294, "v": "सुवर्णस्य च दातारो गवां च भरतर्षभ । यानानां वाहनानां च ते नराः स्वर्गगामिनः ।।"},
{"c": "13.24", "n": "96", "i": 64295, "v": "वैवाहिकानां कन्यानां प्रेष्याणां च युधिष्ठिर । दातारो वाससां चैव ते नराः स्वर्गगामिनः ।।"},
{"c": "13.24", "n": "97", "i": 64296, "v": "विहारावसथोद्यानकूपारामसभाप्रदाः । वप्राणां चैव कर्तारस्ते नराः स्वर्गगामिनः ।।"},
{"c": "13.24", "n": "98", "i": 64297, "v": "निवेशनानां क्षेत्राणां वसतीनां च भारत । दातारः प्रार्थितानां च ते नराः स्वर्गगामिनः ।।"},
{"c": "13.24", "n": "99", "i": 64298, "v": "रसानामथ बीजानां धान्यानां च युधिष्ठिर । स्वयमुत्पाद्य दातारः पुरुषाः स्वर्गगामिनः ।।"},
{"c": "13.24", "n": "100", "i": 64299, "v": "यस्मिन्कस्मिन्कुले जाता बहुपुत्राः शतायुषः । सानुक्रोशा जितक्रोधाः पुरुषाः स्वर्गगामिनः ।।"},
{"c": "13.24", "n": "101", "i": 64300, "v": "एतदुक्तममुत्रार्थं दैवं पित्र्यं च भारत । धर्माधर्मौ च दानस्य यथा पूर्वर्षिभिः कृतौ ।।"},
{"c": "13.25", "t": "युधिष्ठिर उवाच ।"},
{"c": "13.25", "n": "1", "i": 64301, "v": "इदं मे तत्त्वतो राजन्वक्तुमर्हसि भारत । अहिंसयित्वा केनेह ब्रह्महत्या विधीयते ।।"},
{"c": "13.25", "t": "भीष्म उवाच ।"},
{"c": "13.25", "n": "2", "i": 64302, "v": "व्यासमामन्त्र्य राजेन्द्र पुरा यत्पृष्टवानहम् । तत्तेऽहं संप्रवक्ष्यामि तदिहैकमनाः शृणु ।।"},
{"c": "13.25", "n": "3", "i": 64303, "v": "चतुर्थस्त्वं वसिष्ठस्य तत्त्वमाख्याहि मे मुने । अहिंसयित्वा केनेह ब्रह्महत्या विधीयते ।।"},
{"c": "13.25", "n": "4", "i": 64304, "v": "इति पृष्टो महाराज पराशरशरीरजः । अब्रवीन्निपुणो धर्मे निःसंशयमनुत्तमम् ।।"},
{"c": "13.25", "n": "5", "i": 64305, "v": "ब्राह्मणं स्वयमाहूय भिक्षार्थे कृशवृत्तिनम् । ब्रूयान्नास्तीति यः पश्चात्तं विद्याद्ब्रह्मघातिनम् ।।"},
{"c": "13.25", "n": "6", "i": 64306, "v": "मध्यस्थस्येह विप्रस्य योऽनूचानस्य भारत । वृत्तिं हरति दुर्बुद्धिस्तं विद्याद्ब्रह्मघातिनम् ।।"},
{"c": "13.25", "n": "7", "i": 64307, "v": "गोकुलस्य तृषार्तस्य जलार्थे वसुधाधिप । उत्पादयति यो विघ्नं तं विद्याद्ब्रह्मघातिनम् ।।"},
{"c": "13.25", "n": "8", "i": 64308, "v": "यः प्रवृत्तां श्रुतिं सम्यक्शास्त्रं वा मुनिभिः कृतम् । दूषयत्यनभिज्ञाय तं विद्याद्ब्रह्मघातिनम् ।।"},
{"c": "13.25", "n": "9", "i": 64309, "v": "आत्मजां रूपसंपन्नां महतीं सदृशे वरे । न प्रयच्छति यः कन्यां तं विद्याद्ब्रह्मघातिनम् ।।"},
{"c": "13.25", "n": "10", "i": 64310, "v": "अधर्मनिरतो मूढो मिथ्या यो वै द्विजातिषु । दद्यान्मर्मातिगं शोकं तं विद्याद्ब्रह्मघातिनम् ।।"},
{"c": "13.25", "n": "11", "i": 64311, "v": "चक्षुषा विप्रहीनस्य पङ्गुलस्य जडस्य वा । हरेत यो वै सर्वस्वं तं विद्याद्ब्रह्मघातिनम् ।।"},
{"c": "13.25", "n": "12", "i": 64312, "v": "आश्रमे वा वने वा यो ग्रामे वा यदि वा पुरे । अग्निं समुत्सृजेन्मोहात्तं विद्याद्ब्रह्मघातिनम् ।।"},
{"c": "13.26", "t": "युधिष्ठिर उवाच ।"},
{"c": "13.26", "n": "1", "i": 64313, "v": "तीर्थानां दर्शनं श्रेयः स्नानं च भरतर्षभ । श्रवणं च महाप्राज्ञ श्रोतुमिच्छामि तत्त्वतः ।।"},
{"c": "13.26", "n": "2", "i": 64314, "v": "पृथिव्यां यानि तीर्थानि पुण्यानि भरतर्षभ । वक्तुमर्हसि मे तानि श्रोतास्मि नियतः प्रभो ।।"},
{"c": "13.26", "t": "भीष्म उवाच ।"},
{"c": "13.26", "n": "3", "i": 64315, "v": "इममङ्गिरसा प्रोक्तं तीर्थवंशं महाद्युते । श्रोतुमर्हसि भद्रं ते प्राप्स्यसे धर्ममुत्तमम् ।।"},
{"c": "13.26", "n": "4", "i": 64316, "v": "तपोवनगतं विप्रमभिगम्य महामुनिम् । पप्रच्छाङ्गिरसं वीर गौतमः संशितव्रतः ।।"},
{"c": "13.26", "n": "5", "i": 64317, "v": "अस्ति मे भगवन्कश्चित्तीर्थेभ्यो धर्मसंशयः । तत्सर्वं श्रोतुमिच्छामि तन्मे शंस महामुने ।।"},
{"c": "13.26", "n": "6", "i": 64318, "v": "उपस्पृश्य फलं किं स्यात्तेषु तीर्थेषु वै मुने । प्रेत्यभावे महाप्राज्ञ तद्यथास्ति तथा वद ।।"},
{"c": "13.26", "t": "अङ्गिरा उवाच ।"},
{"c": "13.26", "n": "7", "i": 64319, "v": "सप्ताहं चन्द्रभागां वै वितस्तामूर्मिमालिनीम् । विगाह्य वै निराहारो निर्ममो मुनिवद्भवेत् ।।"},
{"c": "13.26", "n": "8", "i": 64320, "v": "काश्मीरमण्डले नद्यो याः पतन्ति महानदम् । ता नदीः सिन्धुमासाद्य शीलवान्स्वर्गमाप्नुयात् ।।"},
{"c": "13.26", "n": "9", "i": 64321, "v": "पुष्करं च प्रभासं च नैमिषं सागरोदकम् । देविकामिन्द्रमार्गं च स्वर्णबिन्दुं विगाह्य च । विबोध्यते विमानस्थः सोऽप्सरोभिरभिष्टुतः ।।"},
{"c": "13.26", "n": "10", "i": 64322, "v": "हिरण्यबिन्दुं विक्षोभ्य प्रयतश्चाभिवाद्य तम् । कुशेशयं च देवत्वं पूयते तस्य किल्बिषम् ।।"},
{"c": "13.26", "n": "11", "i": 64323, "v": "इन्द्रतोयां समासाद्य गन्धमादनसंनिधौ । करतोयां कुरङ्गेषु त्रिरात्रोपोषितो नरः । अश्वमेधमवाप्नोति विगाह्य नियतः शुचिः ।।"},
{"c": "13.26", "n": "12", "i": 64324, "v": "गङ्गाद्वारे कुशावर्ते बिल्वके नेमिपर्वते । तथा कनखले स्नात्वा धूतपाप्मा दिवं व्रजेत् ।।"},
{"c": "13.26", "n": "13", "i": 64325, "v": "अपां ह्रद उपस्पृश्य वाजपेयफलं लभेत् । ब्रह्मचारी जितक्रोधः सत्यसंधस्त्वहिंसकः ।।"},
{"c": "13.26", "n": "14", "i": 64326, "v": "यत्र भागीरथी गङ्गा भजते दिशमुत्तराम् । महेश्वरस्य निष्ठाने यो नरस्त्वभिषिच्यते । एकमासं निराहारः स्वयं पश्यति देवताः ।।"},
{"c": "13.26", "n": "15", "i": 64327, "v": "सप्तगङ्गे त्रिगङ्गे च इन्द्रमार्गे च तर्पयन् । सुधां वै लभते भोक्तुं यो नरो जायते पुनः ।।"},
{"c": "13.26", "n": "16", "i": 64328, "v": "महाश्रम उपस्पृश्य योऽग्निहोत्रपरः शुचिः । एकमासं निराहारः सिद्धिं मासेन स व्रजेत् ।।"},
{"c": "13.26", "n": "17", "i": 64329, "v": "महाह्रद उपस्पृश्य भृगुतुङ्गे त्वलोलुपः । त्रिरात्रोपोषितो भूत्वा मुच्यते ब्रह्महत्यया ।।"},
{"c": "13.26", "n": "18", "i": 64330, "v": "कन्याकूप उपस्पृश्य बलाकायां कृतोदकः । देवेषु कीर्तिं लभते यशसा च विराजते ।।"},
{"c": "13.26", "n": "19", "i": 64331, "v": "देशकाल उपस्पृश्य तथा सुन्दरिकाह्रदे । अश्विभ्यां रूपवर्चस्यं प्रेत्य वै लभते नरः ।।"},
{"c": "13.26", "n": "20", "i": 64332, "v": "महागङ्गामुपस्पृश्य कृत्तिकाङ्गारके तथा । पक्षमेकं निराहारः स्वर्गमाप्नोति निर्मलः ।।"},
{"c": "13.26", "n": "21", "i": 64333, "v": "वैमानिक उपस्पृश्य किङ्किणीकाश्रमे तथा । निवासेऽप्सरसां दिव्ये कामचारी महीयते ।।"},
{"c": "13.26", "n": "22", "i": 64334, "v": "कालिकाश्रममासाद्य विपाशायां कृतोदकः । ब्रह्मचारी जितक्रोधस्त्रिरात्रान्मुच्यते भवात् ।।"},
{"c": "13.26", "n": "23", "i": 64335, "v": "आश्रमे कृत्तिकानां तु स्नात्वा यस्तर्पयेत्पितॄन् । तोषयित्वा महादेवं निर्मलः स्वर्गमाप्नुयात् ।।"},
{"c": "13.26", "n": "24", "i": 64336, "v": "महापुर उपस्पृश्य त्रिरात्रोपोषितो नरः । त्रसानां स्थावराणां च द्विपदानां भयं त्यजेत् ।।"},
{"c": "13.26", "n": "25", "i": 64337, "v": "देवदारुवने स्नात्वा धूतपाप्मा कृतोदकः । देवलोकमवाप्नोति सप्तरात्रोषितः शुचिः ।।"},
{"c": "13.26", "n": "26", "i": 64338, "v": "कौशन्ते च कुशस्तम्बे द्रोणशर्मपदे तथा । आपःप्रपतने स्नातः सेव्यते सोऽप्सरोगणैः ।।"},
{"c": "13.26", "n": "27", "i": 64339, "v": "चित्रकूटे जनस्थाने तथा मन्दाकिनीजले । विगाह्य वै निराहारो राजलक्ष्मीं निगच्छति ।।"},
{"c": "13.26", "n": "28", "i": 64340, "v": "श्यामायास्त्वाश्रमं गत्वा उष्य चैवाभिषिच्य च । त्रींस्त्रिरात्रान्स संधाय गन्धर्वनगरे वसेत् ।।"},
{"c": "13.26", "n": "29", "i": 64341, "v": "रमण्यां च उपस्पृश्य तथा वै गन्धतारिके । एकमासं निराहारस्त्वन्तर्धानफलं लभेत् ।।"},
{"c": "13.26", "n": "30", "i": 64342, "v": "कौशिकीद्वारमासाद्य वायुभक्षस्त्वलोलुपः । एकविंशतिरात्रेण स्वर्गमारोहते नरः ।।"},
{"c": "13.26", "n": "31", "i": 64343, "v": "मतङ्गवाप्यां यः स्नायादेकरात्रेण सिध्यति । विगाहति ह्यनालम्बमन्धकं वै सनातनम् ।।"},
{"c": "13.26", "n": "32", "i": 64344, "v": "नैमिषे स्वर्गतीर्थे च उपस्पृश्य जितेन्द्रियः । फलं पुरुषमेधस्य लभेन्मासं कृतोदकः ।।"},
{"c": "13.26", "n": "33", "i": 64345, "v": "गङ्गाह्रद उपस्पृश्य तथा चैवोत्पलावने । अश्वमेधमवाप्नोति तत्र मासं कृतोदकः ।।"},
{"c": "13.26", "n": "34", "i": 64346, "v": "गङ्गायमुनयोस्तीर्थे तथा कालंजरे गिरौ । षष्टिह्रद उपस्पृश्य दानं नान्यद्विशिष्यते ।।"},
{"c": "13.26", "n": "35", "i": 64347, "v": "दश तीर्थसहस्राणि तिस्रः कोट्यस्तथापराः । समागच्छन्ति माघ्यां तु प्रयागे भरतर्षभ ।।"},
{"c": "13.26", "n": "36", "i": 64348, "v": "माघमासं प्रयागे तु नियतः संशितव्रतः । स्नात्वा तु भरतश्रेष्ठ निर्मलः स्वर्गमाप्नुयात् ।।"},
{"c": "13.26", "n": "37", "i": 64349, "v": "मरुद्गण उपस्पृश्य पितॄणामाश्रमे शुचिः । वैवस्वतस्य तीर्थे च तीर्थभूतो भवेन्नरः ।।"},
{"c": "13.26", "n": "38", "i": 64350, "v": "तथा ब्रह्मशिरो गत्वा भागीरथ्यां कृतोदकः । एकमासं निराहारः सोमलोकमवाप्नुयात् ।।"},
{"c": "13.26", "n": "39", "i": 64351, "v": "कपोतके नरः स्नात्वा अष्टावक्रे कृतोदकः । द्वादशाहं निराहारो नरमेधफलं लभेत् ।।"},
{"c": "13.26", "n": "40", "i": 64352, "v": "मुञ्जपृष्ठं गयां चैव निरृतिं देवपर्वतम् । तृतीयां क्रौञ्चपादीं च ब्रह्महत्या विशुध्यति ।।"},
{"c": "13.26", "n": "41", "i": 64353, "v": "कलश्यां वाप्युपस्पृश्य वेद्यां च बहुशोजलाम् । अग्नेः पुरे नरः स्नात्वा विशालायां कृतोदकः । देवह्रद उपस्पृश्य ब्रह्मभूतो विराजते ।।"},
{"c": "13.26", "n": "42", "i": 64354, "v": "पुरापवर्तनं नन्दां महानन्दां च सेव्य वै । नन्दने सेव्यते दान्तस्त्वप्सरोभिरहिंसकः ।।"},
{"c": "13.26", "n": "43", "i": 64355, "v": "उर्वशीकृत्तिकायोगे गत्वा यः सुसमाहितः । लौहित्ये विधिवत्स्नात्वा पुण्डरीकफलं लभेत् ।।"},
{"c": "13.26", "n": "44", "i": 64356, "v": "रामह्रद उपस्पृश्य विशालायां कृतोदकः । द्वादशाहं निराहारः कल्मषाद्विप्रमुच्यते ।।"},
{"c": "13.26", "n": "45", "i": 64357, "v": "महाह्रद उपस्पृश्य शुद्धेन मनसा नरः । एकमासं निराहारो जमदग्निगतिं लभेत् ।।"},
{"c": "13.26", "n": "46", "i": 64358, "v": "विन्ध्ये संताप्य चात्मानं सत्यसंधस्त्वहिंसकः । षण्मासं पदमास्थाय मासेनैकेन शुध्यति ।।"},
{"c": "13.26", "n": "47", "i": 64359, "v": "नर्मदायामुपस्पृश्य तथा सूर्पारकोदके । एकपक्षं निराहारो राजपुत्रो विधीयते ।।"},
{"c": "13.26", "n": "48", "i": 64360, "v": "जम्बूमार्गे त्रिभिर्मासैः संयतः सुसमाहितः । अहोरात्रेण चैकेन सिद्धिं समधिगच्छति ।।"},
{"c": "13.26", "n": "49", "i": 64361, "v": "कोकामुखे विगाह्यापो गत्वा चण्डालिकाश्रमम् । शाकभक्षश्चीरवासाः कुमारीर्विन्दते दश ।।"},
{"c": "13.26", "n": "50", "i": 64362, "v": "वैवस्वतस्य सदनं न स गच्छेत्कदाचन । यस्य कन्याह्रदे वासो देवलोकं स गच्छति ।।"},
{"c": "13.26", "n": "51", "i": 64363, "v": "प्रभासे त्वेकरात्रेण अमावास्यां समाहितः । सिध्यतेऽत्र महाबाहो यो नरो जायते पुनः ।।"},
{"c": "13.26", "n": "52", "i": 64364, "v": "उज्जानक उपस्पृश्य आर्ष्टिषेणस्य चाश्रमे । पिङ्गायाश्चाश्रमे स्नात्वा सर्वपापैः प्रमुच्यते ।।"},
{"c": "13.26", "n": "53", "i": 64365, "v": "कुल्यायां समुपस्पृश्य जप्त्वा चैवाघमर्षणम् । अश्वमेधमवाप्नोति त्रिरात्रोपोषितः शुचिः ।।"},
{"c": "13.26", "n": "54", "i": 64366, "v": "पिण्डारक उपस्पृश्य एकरात्रोषितो नरः । अग्निष्टोममवाप्नोति प्रभातां शर्वरीं शुचिः ।।"},
{"c": "13.26", "n": "55", "i": 64367, "v": "तथा ब्रह्मसरो गत्वा धर्मारण्योपशोभितम् । पुण्डरीकमवाप्नोति प्रभातां शर्वरीं शुचिः ।।"},
{"c": "13.26", "n": "56", "i": 64368, "v": "मैनाके पर्वते स्नात्वा तथा संध्यामुपास्य च । कामं जित्वा च वै मासं सर्वमेधफलं लभेत् ।।"},
{"c": "13.26", "n": "57", "i": 64369, "v": "विख्यातो हिमवान्पुण्यः शंकरश्वशुरो गिरिः । आकरः सर्वरत्नानां सिद्धचारणसेवितः ।।"},
{"c": "13.26", "n": "58", "i": 64370, "v": "शरीरमुत्सृजेत्तत्र विधिपूर्वमनाशके । अध्रुवं जीवितं ज्ञात्वा यो वै वेदान्तगो द्विजः ।।"},
{"c": "13.26", "n": "59", "i": 64371, "v": "अभ्यर्च्य देवतास्तत्र नमस्कृत्य मुनींस्तथा । ततः सिद्धो दिवं गच्छेद्ब्रह्मलोकं सनातनम् ।।"},
{"c": "13.26", "n": "60", "i": 64372, "v": "कामं क्रोधं च लोभं च यो जित्वा तीर्थमावसेत् । न तेन किंचिन्न प्राप्तं तीर्थाभिगमनाद्भवेत् ।।"},
{"c": "13.26", "n": "61", "i": 64373, "v": "यान्यगम्यानि तीर्थानि दुर्गाणि विषमाणि च । मनसा तानि गम्यानि सर्वतीर्थसमासतः ।।"},
{"c": "13.26", "n": "62", "i": 64374, "v": "इदं मेध्यमिदं धन्यमिदं स्वर्ग्यमिदं सुखम् । इदं रहस्यं देवानामाप्लाव्यानां च पावनम् ।।"},
{"c": "13.26", "n": "63", "i": 64375, "v": "इदं दद्याद्द्विजातीनां साधूनामात्मजस्य वा । सुहृदां च जपेत्कर्णे शिष्यस्यानुगतस्य वा ।।"},
{"c": "13.26", "n": "64", "i": 64376, "v": "दत्तवान्गौतमस्येदमङ्गिरा वै महातपाः । गुरुभिः समनुज्ञातः काश्यपेन च धीमता ।।"},
{"c": "13.26", "n": "65", "i": 64377, "v": "महर्षीणामिदं जप्यं पावनानां तथोत्तमम् । जपंश्चाभ्युत्थितः शश्वन्निर्मलः स्वर्गमाप्नुयात् ।।"},
{"c": "13.26", "n": "66", "i": 64378, "v": "इदं यश्चापि शृणुयाद्रहस्यं त्वङ्गिरोमतम् । उत्तमे च कुले जन्म लभेज्जातिं च संस्मरेत् ।।"},
{"c": "13.27", "t": "वैशंपायन उवाच ।"},
{"c": "13.27", "n": "1", "i": 64379, "v": "बृहस्पतिसमं बुद्ध्या क्षमया ब्रह्मणः समम् । पराक्रमे शक्रसममादित्यसमतेजसम् ।।"},
{"c": "13.27", "n": "2", "i": 64380, "v": "गाङ्गेयमर्जुनेनाजौ निहतं भूरिवर्चसम् । भ्रातृभिः सहितोऽन्यैश्च पर्युपास्ते युधिष्ठिरः ।।"},
{"c": "13.27", "n": "3", "i": 64381, "v": "शयानं वीरशयने कालाकाङ्क्षिणमच्युतम् । आजग्मुर्भरतश्रेष्ठं द्रष्टुकामा महर्षयः ।।"},
{"c": "13.27", "n": "4", "i": 64382, "v": "अत्रिर्वसिष्ठोऽथ भृगुः पुलस्त्यः पुलहः क्रतुः । अङ्गिरा गौतमोऽगस्त्यः सुमतिः स्वायुरात्मवान् ।।"},
{"c": "13.27", "n": "5", "i": 64383, "v": "विश्वामित्रः स्थूलशिराः संवर्तः प्रमतिर्दमः । उशना बृहस्पतिर्व्यासश्च्यवनः काश्यपो ध्रुवः ।।"},
{"c": "13.27", "n": "6", "i": 64384, "v": "दुर्वासा जमदग्निश्च मार्कण्डेयोऽथ गालवः । भरद्वाजश्च रैभ्यश्च यवक्रीतस्त्रितस्तथा ।।"},
{"c": "13.27", "n": "7", "i": 64385, "v": "स्थूलाक्षः शकलाक्षश्च कण्वो मेधातिथिः कृशः । नारदः पर्वतश्चैव सुधन्वाथैकतो द्वितः ।।"},
{"c": "13.27", "n": "8", "i": 64386, "v": "नितंभूर्भुवनो धौम्यः शतानन्दोऽकृतव्रणः । जामदग्न्यस्तथा रामः काम्यश्चेत्येवमादयः । समागता महात्मानो भीष्मं द्रष्टुं महर्षयः ।।"},
{"c": "13.27", "n": "9", "i": 64387, "v": "तेषां महात्मनां पूजामागतानां युधिष्ठिरः । भ्रातृभिः सहितश्चक्रे यथावदनुपूर्वशः ।।"},
{"c": "13.27", "n": "10", "i": 64388, "v": "ते पूजिताः सुखासीनाः कथाश्चक्रुर्महर्षयः । भीष्माश्रिताः सुमधुराः सर्वेन्द्रियमनोहराः ।।"},
{"c": "13.27", "n": "11", "i": 64389, "v": "भीष्मस्तेषां कथाः श्रुत्वा ऋषीणां भावितात्मनाम् । मेने दिविस्थमात्मानं तुष्ट्या परमया युतः ।।"},
{"c": "13.27", "n": "12", "i": 64390, "v": "ततस्ते भीष्ममामन्त्र्य पाण्डवांश्च महर्षयः । अन्तर्धानं गताः सर्वे सर्वेषामेव पश्यताम् ।।"},
{"c": "13.27", "n": "13", "i": 64391, "v": "तानृषीन्सुमहाभागानन्तर्धानगतानपि । पाण्डवास्तुष्टुवुः सर्वे प्रणेमुश्च मुहुर्मुहुः ।।"},
{"c": "13.27", "n": "14", "i": 64392, "v": "प्रसन्नमनसः सर्वे गाङ्गेयं कुरुसत्तमाः । उपतस्थुर्यथोद्यन्तमादित्यं मन्त्रकोविदाः ।।"},
{"c": "13.27", "n": "15", "i": 64393, "v": "प्रभावात्तपसस्तेषामृषीणां वीक्ष्य पाण्डवाः । प्रकाशन्तो दिशः सर्वा विस्मयं परमं ययुः ।।"},
{"c": "13.27", "n": "16", "i": 64394, "v": "महाभाग्यं परं तेषामृषीणामनुचिन्त्य ते । पाण्डवाः सह भीष्मेण कथाश्चक्रुस्तदाश्रयाः ।।"},
{"c": "13.27", "n": "17", "i": 64395, "v": "कथान्ते शिरसा पादौ स्पृष्ट्वा भीष्मस्य पाण्डवः । धर्म्यं धर्मसुतः प्रश्नं पर्यपृच्छद्युधिष्ठिरः ।।"},
{"c": "13.27", "n": "18", "i": 64396, "v": "के देशाः के जनपदा आश्रमाः के च पर्वताः । प्रकृष्टाः पुण्यतः काश्च ज्ञेया नद्यः पितामह ।।"},
{"c": "13.27", "t": "भीष्म उवाच ।"},
{"c": "13.27", "n": "19", "i": 64397, "v": "अत्राप्युदाहरन्तीममितिहासं पुरातनम् । शिलोञ्छवृत्तेः संवादं सिद्धस्य च युधिष्ठिर ।।"},
{"c": "13.27", "n": "20", "i": 64398, "v": "इमां कश्चित्परिक्रम्य पृथिवीं शैलभूषिताम् । असकृद्द्विपदां श्रेष्ठः श्रेष्ठस्य गृहमेधिनः ।।"},
{"c": "13.27", "n": "21", "i": 64399, "v": "शिलवृत्तेर्गृहं प्राप्तः स तेन विधिनार्चितः । कृतकृत्य उपातिष्ठत्सिद्धं तमतिथिं तदा ।।"},
{"c": "13.27", "n": "22", "i": 64400, "v": "तौ समेत्य महात्मानौ सुखासीनौ कथाः शुभाः । चक्रतुर्वेदसंबद्धास्तच्छेषकृतलक्षणाः ।।"},
{"c": "13.27", "n": "23", "i": 64401, "v": "शिलवृत्तिः कथान्ते तु सिद्धमामन्त्र्य यत्नतः । प्रश्नं पप्रच्छ मेधावी यन्मां त्वं परिपृच्छसि ।।"},
{"c": "13.27", "t": "शिलवृत्तिरुवाच ।"},
{"c": "13.27", "n": "24", "i": 64402, "v": "के देशाः के जनपदाः केऽऽश्रमाः के च पर्वताः । प्रकृष्टाः पुण्यतः काश्च ज्ञेया नद्यस्तदुच्यताम् ।।"},
{"c": "13.27", "t": "सिद्ध उवाच ।"},
{"c": "13.27", "n": "25", "i": 64403, "v": "ते देशास्ते जनपदास्तेऽऽश्रमास्ते च पर्वताः । येषां भागीरथी गङ्गा मध्येनैति सरिद्वरा ।।"},
{"c": "13.27", "n": "26", "i": 64404, "v": "तपसा ब्रह्मचर्येण यज्ञैस्त्यागेन वा पुनः । गतिं तां न लभेज्जन्तुर्गङ्गां संसेव्य यां लभेत् ।।"},
{"c": "13.27", "n": "27", "i": 64405, "v": "स्पृष्टानि येषां गाङ्गेयैस्तोयैर्गात्राणि देहिनाम् । न्यस्तानि न पुनस्तेषां त्यागः स्वर्गाद्विधीयते ।।"},
{"c": "13.27", "n": "28", "i": 64406, "v": "सर्वाणि येषां गाङ्गेयैस्तोयैः कृत्यानि देहिनाम् । गां त्यक्त्वा मानवा विप्र दिवि तिष्ठन्ति तेऽचलाः ।।"},
{"c": "13.27", "n": "29", "i": 64407, "v": "पूर्वे वयसि कर्माणि कृत्वा पापानि ये नराः । पश्चाद्गङ्गां निषेवन्ते तेऽपि यान्त्युत्तमां गतिम् ।।"},
{"c": "13.27", "n": "30", "i": 64408, "v": "स्नातानां शुचिभिस्तोयैर्गाङ्गेयैः प्रयतात्मनाम् । व्युष्टिर्भवति या पुंसां न सा क्रतुशतैरपि ।।"},
{"c": "13.27", "n": "31", "i": 64409, "v": "यावदस्थि मनुष्यस्य गङ्गातोयेषु तिष्ठति । तावद्वर्षसहस्राणि स्वर्गं प्राप्य महीयते ।।"},
{"c": "13.27", "n": "32", "i": 64410, "v": "अपहत्य तमस्तीव्रं यथा भात्युदये रविः । तथापहत्य पाप्मानं भाति गङ्गाजलोक्षितः ।।"},
{"c": "13.27", "n": "33", "i": 64411, "v": "विसोमा इव शर्वर्यो विपुष्पास्तरवो यथा । तद्वद्देशा दिशश्चैव हीना गङ्गाजलैः शुभैः ।।"},
{"c": "13.27", "n": "34", "i": 64412, "v": "वर्णाश्रमा यथा सर्वे स्वधर्मज्ञानवर्जिताः । क्रतवश्च यथासोमास्तथा गङ्गां विना जगत् ।।"},
{"c": "13.27", "n": "35", "i": 64413, "v": "यथा हीनं नभोऽर्केण भूः शैलैः खं च वायुना । तथा देशा दिशश्चैव गङ्गाहीना न संशयः ।।"},
{"c": "13.27", "n": "36", "i": 64414, "v": "त्रिषु लोकेषु ये केचित्प्राणिनः सर्व एव ते । तर्प्यमाणाः परां तृप्तिं यान्ति गङ्गाजलैः शुभैः ।।"},
{"c": "13.27", "n": "37", "i": 64415, "v": "यस्तु सूर्येण निष्टप्तं गाङ्गेयं पिबते जलम् । गवां निर्हारनिर्मुक्ताद्यावकात्तद्विशिष्यते ।।"},
{"c": "13.27", "n": "38", "i": 64416, "v": "इन्दुव्रतसहस्रं तु चरेद्यः कायशोधनम् । पिबेद्यश्चापि गङ्गाम्भः समौ स्यातां न वा समौ ।।"},
{"c": "13.27", "n": "39", "i": 64417, "v": "तिष्ठेद्युगसहस्रं तु पादेनैकेन यः पुमान् । मासमेकं तु गङ्गायां समौ स्यातां न वा समौ ।।"},
{"c": "13.27", "n": "40", "i": 64418, "v": "लम्बेतावाक्शिरा यस्तु युगानामयुतं पुमान् । तिष्ठेद्यथेष्टं यश्चापि गङ्गायां स विशिष्यते ।।"},
{"c": "13.27", "n": "41", "i": 64419, "v": "अग्नौ प्राप्तं प्रधूयेत यथा तूलं द्विजोत्तम । तथा गङ्गावगाढस्य सर्वं पापं प्रधूयते ।।"},
{"c": "13.27", "n": "42", "i": 64420, "v": "भूतानामिह सर्वेषां दुःखोपहतचेतसाम् । गतिमन्वेषमाणानां न गङ्गासदृशी गतिः ।।"},
{"c": "13.27", "n": "43", "i": 64421, "v": "भवन्ति निर्विषाः सर्पा यथा तार्क्ष्यस्य दर्शनात् । गङ्गाया दर्शनात्तद्वत्सर्वपापैः प्रमुच्यते ।।"},
{"c": "13.27", "n": "44", "i": 64422, "v": "अप्रतिष्ठाश्च ये केचिदधर्मशरणाश्च ये । तेषां प्रतिष्ठा गङ्गेह शरणं शर्म वर्म च ।।"},
{"c": "13.27", "n": "45", "i": 64423, "v": "प्रकृष्टैरशुभैर्ग्रस्ताननेकैः पुरुषाधमान् । पततो नरके गङ्गा संश्रितान्प्रेत्य तारयेत् ।।"},
{"c": "13.27", "n": "46", "i": 64424, "v": "ते संविभक्ता मुनिभिर्नूनं देवैः सवासवैः । येऽभिगच्छन्ति सततं गङ्गामभिगतां सुरैः ।।"},
{"c": "13.27", "n": "47", "i": 64425, "v": "विनयाचारहीनाश्च अशिवाश्च नराधमाः । ते भवन्ति शिवा विप्र ये वै गङ्गां समाश्रिताः ।।"},
{"c": "13.27", "n": "48", "i": 64426, "v": "यथा सुराणाममृतं पितॄणां च यथा स्वधा । सुधा यथा च नागानां तथा गङ्गाजलं नृणाम् ।।"},
{"c": "13.27", "n": "49", "i": 64427, "v": "उपासते यथा बाला मातरं क्षुधयार्दिताः । श्रेयस्कामास्तथा गङ्गामुपासन्तीह देहिनः ।।"},
{"c": "13.27", "n": "50", "i": 64428, "v": "स्वायंभुवं यथा स्थानं सर्वेषां श्रेष्ठमुच्यते । स्नातानां सरितां श्रेष्ठा गङ्गा तद्वदिहोच्यते ।।"},
{"c": "13.27", "n": "51", "i": 64429, "v": "यथोपजीविनां धेनुर्देवादीनां धरा स्मृता । तथोपजीविनां गङ्गा सर्वप्राणभृतामिह ।।"},
{"c": "13.27", "n": "52", "i": 64430, "v": "देवाः सोमार्कसंस्थानि यथा सत्रादिभिर्मखैः । अमृतान्युपजीवन्ति तथा गङ्गाजलं नराः ।।"},
{"c": "13.27", "n": "53", "i": 64431, "v": "जाह्नवीपुलिनोत्थाभिः सिकताभिः समुक्षितः । मन्यते पुरुषोऽऽत्मानं दिविष्ठमिव शोभितम् ।।"},
{"c": "13.27", "n": "54", "i": 64432, "v": "जाह्नवीतीरसंभूतां मृदं मूर्ध्ना बिभर्ति यः । बिभर्ति रूपं सोऽर्कस्य तमोनाशात्सुनिर्मलम् ।।"},
{"c": "13.27", "n": "55", "i": 64433, "v": "गङ्गोर्मिभिरथो दिग्धः पुरुषं पवनो यदा । स्पृशते सोऽपि पाप्मानं सद्य एवापमार्जति ।।"},
{"c": "13.27", "n": "56", "i": 64434, "v": "व्यसनैरभितप्तस्य नरस्य विनशिष्यतः । गङ्गादर्शनजा प्रीतिर्व्यसनान्यपकर्षति ।।"},
{"c": "13.27", "n": "57", "i": 64435, "v": "हंसारावैः कोकरवै रवैरन्यैश्च पक्षिणाम् । पस्पर्ध गङ्गा गन्धर्वान्पुलिनैश्च शिलोच्चयान् ।।"},
{"c": "13.27", "n": "58", "i": 64436, "v": "हंसादिभिः सुबहुभिर्विविधैः पक्षिभिर्वृताम् । गङ्गां गोकुलसंबाधां दृष्ट्वा स्वर्गोऽपि विस्मृतः ।।"},
{"c": "13.27", "n": "59", "i": 64437, "v": "न सा प्रीतिर्दिविष्ठस्य सर्वकामानुपाश्नतः । अभवद्या परा प्रीतिर्गङ्गायाः पुलिने नृणाम् ।।"},
{"c": "13.27", "n": "60", "i": 64438, "v": "वाङ्मनःकर्मजैर्ग्रस्तः पापैरपि पुमानिह । वीक्ष्य गङ्गां भवेत्पूतस्तत्र मे नास्ति संशयः ।।"},
{"c": "13.27", "n": "61", "i": 64439, "v": "सप्तावरान्सप्त परान्पितॄंस्तेभ्यश्च ये परे । पुमांस्तारयते गङ्गां वीक्ष्य स्पृष्ट्वावगाह्य च ।।"},
{"c": "13.27", "n": "62", "i": 64440, "v": "श्रुताभिलषिता दृष्टा स्पृष्टा पीतावगाहिता । गङ्गा तारयते नॄणामुभौ वंशौ विशेषतः ।।"},
{"c": "13.27", "n": "63", "i": 64441, "v": "दर्शनात्स्पर्शनात्पानात्तथा गङ्गेति कीर्तनात् । पुनात्यपुण्यान्पुरुषाञ्शतशोऽथ सहस्रशः ।।"},
{"c": "13.27", "n": "64", "i": 64442, "v": "य इच्छेत्सफलं जन्म जीवितं श्रुतमेव च । स पितॄंस्तर्पयेद्गङ्गामभिगम्य सुरांस्तथा ।।"},
{"c": "13.27", "n": "65", "i": 64443, "v": "न सुतैर्न च वित्तेन कर्मणा न च तत्फलम् । प्राप्नुयात्पुरुषोऽत्यन्तं गङ्गां प्राप्य यदाप्नुयात् ।।"},
{"c": "13.27", "n": "66", "i": 64444, "v": "जात्यन्धैरिह तुल्यास्ते मृतैः पङ्गुभिरेव च । समर्था ये न पश्यन्ति गङ्गां पुण्यजलां शिवाम् ।।"},
{"c": "13.27", "n": "67", "i": 64445, "v": "भूतभव्यभविष्यज्ञैर्महर्षिभिरुपस्थिताम् । देवैः सेन्द्रैश्च को गङ्गां नोपसेवेत मानवः ।।"},
{"c": "13.27", "n": "68", "i": 64446, "v": "वानप्रस्थैर्गृहस्थैश्च यतिभिर्ब्रह्मचारिभिः । विद्यावद्भिः श्रितां गङ्गां पुमान्को नाम नाश्रयेत् ।।"},
{"c": "13.27", "n": "69", "i": 64447, "v": "उत्क्रामद्भिश्च यः प्राणैः प्रयतः शिष्टसंमतः । चिन्तयेन्मनसा गङ्गां स गतिं परमां लभेत् ।।"},
{"c": "13.27", "n": "70", "i": 64448, "v": "न भयेभ्यो भयं तस्य न पापेभ्यो न राजतः । आ देहपतनाद्गङ्गामुपास्ते यः पुमानिह ।।"},
{"c": "13.27", "n": "71", "i": 64449, "v": "गगनाद्यां महापुण्यां पतन्तीं वै महेश्वरः । दधार शिरसा देवीं तामेव दिवि सेवते ।।"},
{"c": "13.27", "n": "72", "i": 64450, "v": "अलंकृतास्त्रयो लोकाः पथिभिर्विमलैस्त्रिभिः । यस्तु तस्या जलं सेवेत्कृतकृत्यः पुमान्भवेत् ।।"},
{"c": "13.27", "n": "73", "i": 64451, "v": "दिवि ज्योतिर्यथादित्यः पितॄणां चैव चन्द्रमाः । देवेशश्च यथा नॄणां गङ्गेह सरितां तथा ।।"},
{"c": "13.27", "n": "74", "i": 64452, "v": "मात्रा पित्रा सुतैर्दारैर्वियुक्तस्य धनेन वा । न भवेद्धि तथा दुःखं यथा गङ्गावियोगजम् ।।"},
{"c": "13.27", "n": "75", "i": 64453, "v": "नारण्यैर्नेष्टविषयैर्न सुतैर्न धनागमैः । तथा प्रसादो भवति गङ्गां वीक्ष्य यथा नृणाम् ।।"},
{"c": "13.27", "n": "76", "i": 64454, "v": "पूर्णमिन्दुं यथा दृष्ट्वा नृणां दृष्टिः प्रसीदति । गङ्गां त्रिपथगां दृष्ट्वा तथा दृष्टिः प्रसीदति ।।"},
{"c": "13.27", "n": "77", "i": 64455, "v": "तद्भावस्तद्गतमनास्तन्निष्ठस्तत्परायणः । गङ्गां योऽनुगतो भक्त्या स तस्याः प्रियतां व्रजेत् ।।"},
{"c": "13.27", "n": "78", "i": 64456, "v": "भूःस्थैः खस्थैर्दिविष्ठैश्च भूतैरुच्चावचैरपि । गङ्गा विगाह्या सततमेतत्कार्यतमं सताम् ।।"},
{"c": "13.27", "n": "79", "i": 64457, "v": "त्रिषु लोकेषु पुण्यत्वाद्गङ्गायाः प्रथितं यशः । यत्पुत्रान्सगरस्यैषा भस्माख्याननयद्दिवम् ।।"},
{"c": "13.27", "n": "80", "i": 64458, "v": "वाय्वीरिताभिः सुमहास्वनाभि;र्द्रुताभिरत्यर्थसमुच्छ्रिताभिः । गङ्गोर्मिभिर्भानुमतीभिरिद्धः; सहस्ररश्मिप्रतिमो विभाति ।।"},
{"c": "13.27", "n": "81", "i": 64459, "v": "पयस्विनीं घृतिनीमत्युदारां; समृद्धिनीं वेगिनीं दुर्विगाह्याम् । गङ्गां गत्वा यैः शरीरं विसृष्टं; गता धीरास्ते विबुधैः समत्वम् ।।"},
{"c": "13.27", "n": "82", "i": 64460, "v": "अन्धाञ्जडान्द्रव्यहीनांश्च गङ्गा; यशस्विनी बृहती विश्वरूपा । देवैः सेन्द्रैर्मुनिभिर्मानवैश्च; निषेविता सर्वकामैर्युनक्ति ।।"},
{"c": "13.27", "n": "83", "i": 64461, "v": "ऊर्जावतीं मधुमतीं महापुण्यां त्रिवर्त्मगाम् । त्रिलोकगोप्त्रीं ये गङ्गां संश्रितास्ते दिवं गताः ।।"},
{"c": "13.27", "n": "84", "i": 64462, "v": "यो वत्स्यति द्रक्ष्यति वापि मर्त्य;स्तस्मै प्रयच्छन्ति सुखानि देवाः । तद्भाविताः स्पर्शने दर्शने य;स्तस्मै देवा गतिमिष्टां दिशन्ति ।।"},
{"c": "13.27", "n": "85", "i": 64463, "v": "दक्षां पृथ्वीं बृहतीं विप्रकृष्टां; शिवामृतां सुरसां सुप्रसन्नाम् । विभावरीं सर्वभूतप्रतिष्ठां; गङ्गां गता ये त्रिदिवं गतास्ते ।।"},
{"c": "13.27", "n": "86", "i": 64464, "v": "ख्यातिर्यस्याः खं दिवं गां च नित्यं; पुरा दिशो विदिशश्चावतस्थे । तस्या जलं सेव्य सरिद्वराया; मर्त्याः सर्वे कृतकृत्या भवन्ति ।।"},
{"c": "13.27", "n": "87", "i": 64465, "v": "इयं गङ्गेति नियतं प्रतिष्ठा; गुहस्य रुक्मस्य च गर्भयोषा । प्रातस्त्रिमार्गा घृतवहा विपाप्मा; गङ्गावतीर्णा वियतो विश्वतोया ।।"},
{"c": "13.27", "n": "88", "i": 64466, "v": "सुतावनीध्रस्य हरस्य भार्या; दिवो भुवश्चापि कक्ष्यानुरूपा । भव्या पृथिव्या भाविनी भाति राज;न्गङ्गा लोकानां पुण्यदा वै त्रयाणाम् ।।"},
{"c": "13.27", "n": "89", "i": 64467, "v": "मधुप्रवाहा घृतरागोद्धृताभि;र्महोर्मिभिः शोभिता ब्राह्मणैश्च । दिवश्च्युता शिरसात्ता भवेन; गङ्गावनीध्रास्त्रिदिवस्य माला ।।"},
{"c": "13.27", "n": "90", "i": 64468, "v": "योनिर्वरिष्ठा विरजा वितन्वी; शुष्मा इरा वारिवहा यशोदा । विश्वावती चाकृतिरिष्टिरिद्धा; गङ्गोक्षितानां भुवनस्य पन्थाः ।।"},
{"c": "13.27", "n": "91", "i": 64469, "v": "क्षान्त्या मह्या गोपने धारणे च; दीप्त्या कृशानोस्तपनस्य चैव । तुल्या गङ्गा संमता ब्राह्मणानां; गुहस्य ब्रह्मण्यतया च नित्यम् ।।"},
{"c": "13.27", "n": "92", "i": 64470, "v": "ऋषिष्टुतां विष्णुपदीं पुराणीं; सुपुण्यतोयां मनसापि लोके । सर्वात्मना जाह्नवीं ये प्रपन्ना;स्ते ब्रह्मणः सदनं संप्रयाताः ।।"},
{"c": "13.27", "n": "93", "i": 64471, "v": "लोकानिमान्नयति या जननीव पुत्रा;न्सर्वात्मना सर्वगुणोपपन्ना । स्वस्थानमिष्टमिह ब्राह्ममभीप्समानै;र्गङ्गा सदैवात्मवशैरुपास्या ।।"},
{"c": "13.27", "n": "94", "i": 64472, "v": "उस्रां जुष्टां मिषतीं विश्वतोया;मिरां वज्रीं रेवतीं भूधराणाम् । शिष्टाश्रयाममृतां ब्रह्मकान्तां; गङ्गां श्रयेदात्मवान्सिद्धिकामः ।।"},
{"c": "13.27", "n": "95", "i": 64473, "v": "प्रसाद्य देवान्सविभून्समस्ता;न्भगीरथस्तपसोग्रेण गङ्गाम् । गामानयत्तामभिगम्य शश्व;न्पुमान्भयं नेह नामुत्र विद्यात् ।।"},
{"c": "13.27", "n": "96", "i": 64474, "v": "उदाहृतः सर्वथा ते गुणानां; मयैकदेशः प्रसमीक्ष्य बुद्ध्या । शक्तिर्न मे काचिदिहास्ति वक्तुं; गुणान्सर्वान्परिमातुं तथैव ।।"},
{"c": "13.27", "n": "97", "i": 64475, "v": "मेरोः समुद्रस्य च सर्वरत्नैः; संख्योपलानामुदकस्य वापि । वक्तुं शक्यं नेह गङ्गाजलानां; गुणाख्यानं परिमातुं तथैव ।।"},
{"c": "13.27", "n": "98", "i": 64476, "v": "तस्मादिमान्परया श्रद्धयोक्ता;न्गुणान्सर्वाञ्जाह्नवीजांस्तथैव । भजेद्वाचा मनसा कर्मणा च; भक्त्या युक्तः परया श्रद्दधानः ।।"},
{"c": "13.27", "n": "99", "i": 64477, "v": "लोकानिमांस्त्रीन्यशसा वितत्य; सिद्धिं प्राप्य महतीं तां दुरापाम् । गङ्गाकृतानचिरेणैव लोका;न्यथेष्टमिष्टान्विचरिष्यसि त्वम् ।।"},
{"c": "13.27", "n": "100", "i": 64478, "v": "तव मम च गुणैर्महानुभावा; जुषतु मतिं सततं स्वधर्मयुक्तैः । अभिगतजनवत्सला हि गङ्गा; भजति युनक्ति सुखैश्च भक्तिमन्तम् ।।"},
{"c": "13.27", "t": "भीष्म उवाच ।"},
{"c": "13.27", "n": "101", "i": 64479, "v": "इति परममतिर्गुणाननेका;ञ्शिलरतये त्रिपथानुयोगरूपान् । बहुविधमनुशास्य तथ्यरूपा;न्गगनतलं द्युतिमान्विवेश सिद्धः ।।"},
{"c": "13.27", "n": "102", "i": 64480, "v": "शिलवृत्तिस्तु सिद्धस्य वाक्यैः संबोधितस्तदा । गङ्गामुपास्य विधिवत्सिद्धिं प्राप्तः सुदुर्लभाम् ।।"},
{"c": "13.27", "n": "103", "i": 64481, "v": "तस्मात्त्वमपि कौन्तेय भक्त्या परमया युतः । गङ्गामभ्येहि सततं प्राप्स्यसे सिद्धिमुत्तमाम् ।।"},
{"c": "13.27", "t": "वैशंपायन उवाच ।"},
{"c": "13.27", "n": "104", "i": 64482, "v": "श्रुत्वेतिहासं भीष्मोक्तं गङ्गायाः स्तवसंयुतम् । युधिष्ठिरः परां प्रीतिमगच्छद्भ्रातृभिः सह ।।"},
{"c": "13.27", "n": "105", "i": 64483, "v": "इतिहासमिमं पुण्यं शृणुयाद्यः पठेत वा । गङ्गायाः स्तवसंयुक्तं स मुच्येत्सर्वकिल्बिषैः ।।"},
{"c": "13.28", "t": "युधिष्ठिर उवाच ।"},
{"c": "13.28", "n": "1", "i": 64484, "v": "प्रज्ञाश्रुताभ्यां वृत्तेन शीलेन च यथा भवान् । गुणैः समुदितः सर्वैर्वयसा च समन्वितः । तस्माद्भवन्तं पृच्छामि धर्मं धर्मभृतां वर ।।"},
{"c": "13.28", "n": "2", "i": 64485, "v": "क्षत्रियो यदि वा वैश्यः शूद्रो वा राजसत्तम । ब्राह्मण्यं प्राप्नुयात्केन तन्मे व्याख्यातुमर्हसि ।।"},
{"c": "13.28", "n": "3", "i": 64486, "v": "तपसा वा सुमहता कर्मणा वा श्रुतेन वा । ब्राह्मण्यमथ चेदिच्छेत्तन्मे ब्रूहि पितामह ।।"},
{"c": "13.28", "t": "भीष्म उवाच ।"},
{"c": "13.28", "n": "4", "i": 64487, "v": "ब्राह्मण्यं तात दुष्प्रापं वर्णैः क्षत्रादिभिस्त्रिभिः । परं हि सर्वभूतानां स्थानमेतद्युधिष्ठिर ।।"},
{"c": "13.28", "n": "5", "i": 64488, "v": "बह्वीस्तु संसरन्योनीर्जायमानः पुनः पुनः । पर्याये तात कस्मिंश्चिद्ब्राह्मणो नाम जायते ।।"},
{"c": "13.28", "n": "6", "i": 64489, "v": "अत्राप्युदाहरन्तीममितिहासं पुरातनम् । मतङ्गस्य च संवादं गर्दभ्याश्च युधिष्ठिर ।।"},
{"c": "13.28", "n": "7", "i": 64490, "v": "द्विजातेः कस्यचित्तात तुल्यवर्णः सुतः प्रभुः । मतङ्गो नाम नाम्नाभूत्सर्वैः समुदितो गुणैः ।।"},
{"c": "13.28", "n": "8", "i": 64491, "v": "स यज्ञकारः कौन्तेय पित्रा सृष्टः परंतप । प्रायाद्गर्दभयुक्तेन रथेनेहाशुगामिना ।।"},
{"c": "13.28", "n": "9", "i": 64492, "v": "स बालं गर्दभं राजन्वहन्तं मातुरन्तिके । निरविध्यत्प्रतोदेन नासिकायां पुनः पुनः ।।"},
{"c": "13.28", "n": "10", "i": 64493, "v": "तं तु तीव्रव्रणं दृष्ट्वा गर्दभी पुत्रगृद्धिनी । उवाच मा शुचः पुत्र चण्डालस्त्वाधितिष्ठति ।।"},
{"c": "13.28", "n": "11", "i": 64494, "v": "ब्राह्मणे दारुणं नास्ति मैत्रो ब्राह्मण उच्यते । आचार्यः सर्वभूतानां शास्ता किं प्रहरिष्यति ।।"},
{"c": "13.28", "n": "12", "i": 64495, "v": "अयं तु पापप्रकृतिर्बाले न कुरुते दयाम् । स्वयोनिं मानयत्येष भावो भावं निगच्छति ।।"},
{"c": "13.28", "n": "13", "i": 64496, "v": "एतच्छ्रुत्वा मतङ्गस्तु दारुणं रासभीवचः । अवतीर्य रथात्तूर्णं रासभीं प्रत्यभाषत ।।"},
{"c": "13.28", "n": "14", "i": 64497, "v": "ब्रूहि रासभि कल्याणि माता मे येन दूषिता । कथं मां वेत्सि चण्डालं क्षिप्रं रासभि शंस मे ।।"},
{"c": "13.28", "n": "15", "i": 64498, "v": "केन जातोऽस्मि चण्डालो ब्राह्मण्यं येन मेऽनशत् । तत्त्वेनैतन्महाप्राज्ञे ब्रूहि सर्वमशेषतः ।।"},
{"c": "13.28", "t": "गर्दभ्युवाच ।"},
{"c": "13.28", "n": "16", "i": 64499, "v": "ब्राह्मण्यां वृषलेन त्वं मत्तायां नापितेन ह । जातस्त्वमसि चण्डालो ब्राह्मण्यं तेन तेऽनशत् ।।"},
{"c": "13.28", "n": "17", "i": 64500, "v": "एवमुक्तो मतङ्गस्तु प्रत्युपायाद्गृहं प्रति । तमागतमभिप्रेक्ष्य पिता वाक्यमथाब्रवीत् ।।"},
{"c": "13.28", "n": "18", "i": 64501, "v": "मया त्वं यज्ञसंसिद्धौ नियुक्तो गुरुकर्मणि । कस्मात्प्रतिनिवृत्तोऽसि कच्चिन्न कुशलं तव ।।"},
{"c": "13.28", "t": "मतङ्ग उवाच ।"},
{"c": "13.28", "n": "19", "i": 64502, "v": "अयोनिरग्र्ययोनिर्वा यः स्यात्स कुशली भवेत् । कुशलं तु कुतस्तस्य यस्येयं जननी पितः ।।"},
{"c": "13.28", "n": "20", "i": 64503, "v": "ब्राह्मण्यां वृषलाज्जातं पितर्वेदयतीह माम् । अमानुषी गर्दभीयं तस्मात्तप्स्ये तपो महत् ।।"},
{"c": "13.28", "n": "21", "i": 64504, "v": "एवमुक्त्वा स पितरं प्रतस्थे कृतनिश्चयः । ततो गत्वा महारण्यमतप्यत महत्तपः ।।"},
{"c": "13.28", "n": "22", "i": 64505, "v": "ततः संतापयामास विबुधांस्तपसान्वितः । मतङ्गः सुसुखं प्रेप्सुः स्थानं सुचरितादपि ।।"},
{"c": "13.28", "n": "23", "i": 64506, "v": "तं तथा तपसा युक्तमुवाच हरिवाहनः । मतङ्ग तप्यसे किं त्वं भोगानुत्सृज्य मानुषान् ।।"},
{"c": "13.28", "n": "24", "i": 64507, "v": "वरं ददानि ते हन्त वृणीष्व त्वं यदिच्छसि । यच्चाप्यवाप्यमन्यत्ते सर्वं प्रब्रूहि माचिरम् ।।"},
{"c": "13.28", "t": "मतङ्ग उवाच ।"},
{"c": "13.28", "n": "25", "i": 64508, "v": "ब्राह्मण्यं कामयानोऽहमिदमारब्धवांस्तपः । गच्छेयं तदवाप्येह वर एष वृतो मया ।।"},
{"c": "13.28", "n": "26", "i": 64509, "v": "एतच्छ्रुत्वा तु वचनं तमुवाच पुरंदरः । ब्राह्मण्यं प्रार्थयानस्त्वमप्राप्यमकृतात्मभिः ।।"},
{"c": "13.28", "n": "27", "i": 64510, "v": "श्रेष्ठं यत्सर्वभूतेषु तपो यन्नातिवर्तते । तदग्र्यं प्रार्थयानस्त्वमचिराद्विनशिष्यसि ।।"},
{"c": "13.28", "n": "28", "i": 64511, "v": "देवतासुरमर्त्येषु यत्पवित्रं परं स्मृतम् । चण्डालयोनौ जातेन न तत्प्राप्यं कथंचन ।।"},
{"c": "13.29", "t": "भीष्म उवाच ।"},
{"c": "13.29", "n": "1", "i": 64512, "v": "एवमुक्तो मतङ्गस्तु संशितात्मा यतव्रतः । अतिष्ठदेकपादेन वर्षाणां शतमच्युत ।।"},
{"c": "13.29", "n": "2", "i": 64513, "v": "तमुवाच ततः शक्रः पुनरेव महायशाः । मतङ्ग परमं स्थानं प्रार्थयन्नतिदुर्लभम् ।।"},
{"c": "13.29", "n": "3", "i": 64514, "v": "मा कृथाः साहसं पुत्र नैष धर्मपथस्तव । अप्राप्यं प्रार्थयानो हि नचिराद्विनशिष्यसि ।।"},
{"c": "13.29", "n": "4", "i": 64515, "v": "मतङ्ग परमं स्थानं वार्यमाणो मया सकृत् । चिकीर्षस्येव तपसा सर्वथा न भविष्यसि ।।"},
{"c": "13.29", "n": "5", "i": 64516, "v": "तिर्यग्योनिगतः सर्वो मानुष्यं यदि गच्छति । स जायते पुल्कसो वा चण्डालो वा कदाचन ।।"},
{"c": "13.29", "n": "6", "i": 64517, "v": "पुंश्चलः पापयोनिर्वा यः कश्चिदिह लक्ष्यते । स तस्यामेव सुचिरं मतङ्ग परिवर्तते ।।"},
{"c": "13.29", "n": "7", "i": 64518, "v": "ततो दशगुणे काले लभते शूद्रतामपि । शूद्रयोनावपि ततो बहुशः परिवर्तते ।।"},
{"c": "13.29", "n": "8", "i": 64519, "v": "ततस्त्रिंशद्गुणे काले लभते वैश्यतामपि । वैश्यतायां चिरं कालं तत्रैव परिवर्तते ।।"},
{"c": "13.29", "n": "9", "i": 64520, "v": "ततः षष्टिगुणे काले राजन्यो नाम जायते । राजन्यत्वे चिरं कालं तत्रैव परिवर्तते ।।"},
{"c": "13.29", "n": "10", "i": 64521, "v": "ततः षष्टिगुणे काले लभते ब्रह्मबन्धुताम् । ब्रह्मबन्धुश्चिरं कालं तत्रैव परिवर्तते ।।"},
{"c": "13.29", "n": "11", "i": 64522, "v": "ततस्तु द्विशते काले लभते काण्डपृष्ठताम् । काण्डपृष्ठश्चिरं कालं तत्रैव परिवर्तते ।।"},
{"c": "13.29", "n": "12", "i": 64523, "v": "ततस्तु त्रिशते काले लभते द्विजतामपि । तां च प्राप्य चिरं कालं तत्रैव परिवर्तते ।।"},
{"c": "13.29", "n": "13", "i": 64524, "v": "ततश्चतुःशते काले श्रोत्रियो नाम जायते । श्रोत्रियत्वे चिरं कालं तत्रैव परिवर्तते ।।"},
{"c": "13.29", "n": "14", "i": 64525, "v": "तदैव क्रोधहर्षौ च कामद्वेषौ च पुत्रक । अतिमानातिवादौ तमाविशन्ति द्विजाधमम् ।।"},
{"c": "13.29", "n": "15", "i": 64526, "v": "तांश्चेज्जयति शत्रून्स तदा प्राप्नोति सद्गतिम् । अथ ते वै जयन्त्येनं तालाग्रादिव पात्यते ।।"},
{"c": "13.29", "n": "16", "i": 64527, "v": "मतङ्ग संप्रधार्यैतद्यदहं त्वामचूचुदम् । वृणीष्व काममन्यं त्वं ब्राह्मण्यं हि सुदुर्लभम् ।।"},
{"c": "13.30", "t": "भीष्म उवाच ।"},
{"c": "13.30", "n": "1", "i": 64528, "v": "एवमुक्तो मतङ्गस्तु भृशं शोकपरायणः । अतिष्ठत गयां गत्वा सोऽङ्गुष्ठेन शतं समाः ।।"},
{"c": "13.30", "n": "2", "i": 64529, "v": "सुदुष्करं वहन्योगं कृशो धमनिसंततः । त्वगस्थिभूतो धर्मात्मा स पपातेति नः श्रुतम् ।।"},
{"c": "13.30", "n": "3", "i": 64530, "v": "तं पतन्तमभिद्रुत्य परिजग्राह वासवः । वराणामीश्वरो दाता सर्वभूतहिते रतः ।।"},
{"c": "13.30", "t": "शक्र उवाच ।"},
{"c": "13.30", "n": "4", "i": 64531, "v": "मतङ्ग ब्राह्मणत्वं ते संवृतं परिपन्थिभिः । पूजयन्सुखमाप्नोति दुःखमाप्नोत्यपूजयन् ।।"},
{"c": "13.30", "n": "5", "i": 64532, "v": "ब्राह्मणे सर्वभूतानां योगक्षेमः समाहितः । ब्राह्मणेभ्योऽनुतृप्यन्ति पितरो देवतास्तथा ।।"},
{"c": "13.30", "n": "6", "i": 64533, "v": "ब्राह्मणः सर्वभूतानां मतङ्ग पर उच्यते । ब्राह्मणः कुरुते तद्धि यथा यद्यच्च वाञ्छति ।।"},
{"c": "13.30", "n": "7", "i": 64534, "v": "बह्वीस्तु संसरन्योनीर्जायमानः पुनः पुनः । पर्याये तात कस्मिंश्चिद्ब्राह्मण्यमिह विन्दति ।।"},
{"c": "13.30", "t": "मतङ्ग उवाच ।"},
{"c": "13.30", "n": "8", "i": 64535, "v": "किं मां तुदसि दुःखार्तं मृतं मारयसे च माम् । तं तु शोचामि यो लब्ध्वा ब्राह्मण्यं न बुभूषते ।।"},
{"c": "13.30", "n": "9", "i": 64536, "v": "ब्राह्मण्यं यदि दुष्प्रापं त्रिभिर्वर्णैः शतक्रतो । सुदुर्लभं तदावाप्य नानुतिष्ठन्ति मानवाः ।।"},
{"c": "13.30", "n": "10", "i": 64537, "v": "यः पापेभ्यः पापतमस्तेषामधम एव सः । ब्राह्मण्यं योऽवजानीते धनं लब्ध्वेव दुर्लभम् ।।"},
{"c": "13.30", "n": "11", "i": 64538, "v": "दुष्प्रापं खलु विप्रत्वं प्राप्तं दुरनुपालनम् । दुरवापमवाप्यैतन्नानुतिष्ठन्ति मानवाः ।।"},
{"c": "13.30", "n": "12", "i": 64539, "v": "एकारामो ह्यहं शक्र निर्द्वंद्वो निष्परिग्रहः । अहिंसादमदानस्थः कथं नार्हामि विप्रताम् ।।"},
{"c": "13.30", "n": "13", "i": 64540, "v": "यथाकामविहारी स्यां कामरूपी विहंगमः । ब्रह्मक्षत्राविरोधेन पूजां च प्राप्नुयामहम् । यथा ममाक्षया कीर्तिर्भवेच्चापि पुरंदर ।।"},
{"c": "13.30", "t": "इन्द्र उवाच ।"},
{"c": "13.30", "n": "14", "i": 64541, "v": "छन्दोदेव इति ख्यातः स्त्रीणां पूज्यो भविष्यसि ।।"},
{"c": "13.30", "t": "भीष्म उवाच ।"},
{"c": "13.30", "n": "15", "i": 64542, "v": "एवं तस्मै वरं दत्त्वा वासवोऽन्तरधीयत । प्राणांस्त्यक्त्वा मतङ्गोऽपि प्राप तत्स्थानमुत्तमम् ।।"},
{"c": "13.30", "n": "16", "i": 64543, "v": "एवमेतत्परं स्थानं ब्राह्मण्यं नाम भारत । तच्च दुष्प्रापमिह वै महेन्द्रवचनं यथा ।।"},
{"c": "13.31", "t": "युधिष्ठिर उवाच ।"},
{"c": "13.31", "n": "1", "i": 64544, "v": "श्रुतं मे महदाख्यानमेतत्कुरुकुलोद्वह । सुदुष्प्रापं ब्रवीषि त्वं ब्राह्मण्यं वदतां वर ।।"},
{"c": "13.31", "n": "2", "i": 64545, "v": "विश्वामित्रेण च पुरा ब्राह्मण्यं प्राप्तमित्युत । श्रूयते वदसे तच्च दुष्प्रापमिति सत्तम ।।"},
{"c": "13.31", "n": "3", "i": 64546, "v": "वीतहव्यश्च राजर्षिः श्रुतो मे विप्रतां गतः । तदेव तावद्गाङ्गेय श्रोतुमिच्छाम्यहं विभो ।।"},
{"c": "13.31", "n": "4", "i": 64547, "v": "स केन कर्मणा प्राप्तो ब्राह्मण्यं राजसत्तम । वरेण तपसा वापि तन्मे व्याख्यातुमर्हति ।।"},
{"c": "13.31", "t": "भीष्म उवाच ।"},
{"c": "13.31", "n": "5", "i": 64548, "v": "शृणु राजन्यथा राजा वीतहव्यो महायशाः । क्षत्रियः सन्पुनः प्राप्तो ब्राह्मण्यं लोकसत्कृतम् ।।"},
{"c": "13.31", "n": "6", "i": 64549, "v": "मनोर्महात्मनस्तात प्रजाधर्मेण शासतः । बभूव पुत्रो धर्मात्मा शर्यातिरिति विश्रुतः ।।"},
{"c": "13.31", "n": "7", "i": 64550, "v": "तस्यान्ववाये द्वौ राजन्राजानौ संबभूवतुः । हेहयस्तालजङ्घश्च वत्सेषु जयतां वर ।।"},
{"c": "13.31", "n": "8", "i": 64551, "v": "हेहयस्य तु पुत्राणां दशसु स्त्रीषु भारत । शतं बभूव प्रख्यातं शूराणामनिवर्तिनाम् ।।"},
{"c": "13.31", "n": "9", "i": 64552, "v": "तुल्यरूपप्रभावाणां विदुषां युद्धशालिनाम् । धनुर्वेदे च वेदे च सर्वत्रैव कृतश्रमाः ।।"},
{"c": "13.31", "n": "10", "i": 64553, "v": "काशिष्वपि नृपो राजन्दिवोदासपितामहः । हर्यश्व इति विख्यातो बभूव जयतां वरः ।।"},
{"c": "13.31", "n": "11", "i": 64554, "v": "स वीतहव्यदायादैरागत्य पुरुषर्षभ । गङ्गायमुनयोर्मध्ये संग्रामे विनिपातितः ।।"},
{"c": "13.31", "n": "12", "i": 64555, "v": "तं तु हत्वा नरवरं हेहयास्ते महारथाः । प्रतिजग्मुः पुरीं रम्यां वत्सानामकुतोभयाः ।।"},
{"c": "13.31", "n": "13", "i": 64556, "v": "हर्यश्वस्य तु दायादः काशिराजोऽभ्यषिच्यत । सुदेवो देवसंकाशः साक्षाद्धर्म इवापरः ।।"},
{"c": "13.31", "n": "14", "i": 64557, "v": "स पालयन्नेव महीं धर्मात्मा काशिनन्दनः । तैर्वीतहव्यैरागत्य युधि सर्वैर्विनिर्जितः ।।"},
{"c": "13.31", "n": "15", "i": 64558, "v": "तमप्याजौ विनिर्जित्य प्रतिजग्मुर्यथागतम् । सौदेविस्त्वथ काशीशो दिवोदासोऽभ्यषिच्यत ।।"},
{"c": "13.31", "n": "16", "i": 64559, "v": "दिवोदासस्तु विज्ञाय वीर्यं तेषां महात्मनाम् । वाराणसीं महातेजा निर्ममे शक्रशासनात् ।।"},
{"c": "13.31", "n": "17", "i": 64560, "v": "विप्रक्षत्रियसंबाधां वैश्यशूद्रसमाकुलाम् । नैकद्रव्योच्चयवतीं समृद्धविपणापणाम् ।।"},
{"c": "13.31", "n": "18", "i": 64561, "v": "गङ्गाया उत्तरे कूले वप्रान्ते राजसत्तम । गोमत्या दक्षिणे चैव शक्रस्येवामरावतीम् ।।"},
{"c": "13.31", "n": "19", "i": 64562, "v": "तत्र तं राजशार्दूलं निवसन्तं महीपतिम् । आगत्य हेहया भूयः पर्यधावन्त भारत ।।"},
{"c": "13.31", "n": "20", "i": 64563, "v": "स निष्पत्य ददौ युद्धं तेभ्यो राजा महाबलः । देवासुरसमं घोरं दिवोदासो महाद्युतिः ।।"},
{"c": "13.31", "n": "21", "i": 64564, "v": "स तु युद्धे महाराज दिनानां दशतीर्दश । हतवाहनभूयिष्ठस्ततो दैन्यमुपागमत् ।।"},
{"c": "13.31", "n": "22", "i": 64565, "v": "हतयोधस्ततो राजन्क्षीणकोशश्च भूमिपः । दिवोदासः पुरीं हित्वा पलायनपरोऽभवत् ।।"},
{"c": "13.31", "n": "23", "i": 64566, "v": "स त्वाश्रममुपागम्य भरद्वाजस्य धीमतः । जगाम शरणं राजा कृताञ्जलिररिंदम ।।"},
{"c": "13.31", "t": "राजोवाच ।"},
{"c": "13.31", "n": "24", "i": 64567, "v": "भगवन्वैतहव्यैर्मे युद्धे वंशः प्रणाशितः । अहमेकः परिद्यूनो भवन्तं शरणं गतः ।।"},
{"c": "13.31", "n": "25", "i": 64568, "v": "शिष्यस्नेहेन भगवन्स मां रक्षितुमर्हसि । निःशेषो हि कृतो वंशो मम तैः पापकर्मभिः ।।"},
{"c": "13.31", "n": "26", "i": 64569, "v": "तमुवाच महाभागो भरद्वाजः प्रतापवान् । न भेतव्यं न भेतव्यं सौदेव व्येतु ते भयम् ।।"},
{"c": "13.31", "n": "27", "i": 64570, "v": "अहमिष्टिं करोम्यद्य पुत्रार्थं ते विशां पते । वैतहव्यसहस्राणि यथा त्वं प्रसहिष्यसि ।।"},
{"c": "13.31", "n": "28", "i": 64571, "v": "तत इष्टिं चकारर्षिस्तस्य वै पुत्रकामिकीम् । अथास्य तनयो जज्ञे प्रतर्दन इति श्रुतः ।।"},
{"c": "13.31", "n": "29", "i": 64572, "v": "स जातमात्रो ववृधे समाः सद्यस्त्रयोदश । वेदं चाधिजगे कृत्स्नं धनुर्वेदं च भारत ।।"},
{"c": "13.31", "n": "30", "i": 64573, "v": "योगेन च समाविष्टो भरद्वाजेन धीमता । तेजो लौक्यं स संगृह्य तस्मिन्देशे समाविशत् ।।"},
{"c": "13.31", "n": "31", "i": 64574, "v": "ततः स कवची धन्वी बाणी दीप्त इवानलः । प्रययौ स धनुर्धुन्वन्विवर्षुरिव तोयदः ।।"},
{"c": "13.31", "n": "32", "i": 64575, "v": "तं दृष्ट्वा परमं हर्षं सुदेवतनयो ययौ । मेने च मनसा दग्धान्वैतहव्यान्स पार्थिवः ।।"},
{"c": "13.31", "n": "33", "i": 64576, "v": "ततस्तं यौवराज्येन स्थापयित्वा प्रतर्दनम् । कृतकृत्यं तदात्मानं स राजा अभ्यनन्दत ।।"},
{"c": "13.31", "n": "34", "i": 64577, "v": "ततस्तु वैतहव्यानां वधाय स महीपतिः । पुत्रं प्रस्थापयामास प्रतर्दनमरिंदमम् ।।"},
{"c": "13.31", "n": "35", "i": 64578, "v": "सरथः स तु संतीर्य गङ्गामाशु पराक्रमी । प्रययौ वीतहव्यानां पुरीं परपुरंजयः ।।"},
{"c": "13.31", "n": "36", "i": 64579, "v": "वैतहव्यास्तु संश्रुत्य रथघोषं समुद्धतम् । निर्ययुर्नगराकारै रथैः पररथारुजैः ।।"},
{"c": "13.31", "n": "37", "i": 64580, "v": "निष्क्रम्य ते नरव्याघ्रा दंशिताश्चित्रयोधिनः । प्रतर्दनं समाजघ्नुः शरवर्षैरुदायुधाः ।।"},
{"c": "13.31", "n": "38", "i": 64581, "v": "अस्त्रैश्च विविधाकारै रथौघैश्च युधिष्ठिर । अभ्यवर्षन्त राजानं हिमवन्तमिवाम्बुदाः ।।"},
{"c": "13.31", "n": "39", "i": 64582, "v": "अस्त्रैरस्त्राणि संवार्य तेषां राजा प्रतर्दनः । जघान तान्महातेजा वज्रानलसमैः शरैः ।।"},
{"c": "13.31", "n": "40", "i": 64583, "v": "कृत्तोत्तमाङ्गास्ते राजन्भल्लैः शतसहस्रशः । अपतन्रुधिरार्द्राङ्गा निकृत्ता इव किंशुकाः ।।"},
{"c": "13.31", "n": "41", "i": 64584, "v": "हतेषु तेषु सर्वेषु वीतहव्यः सुतेष्वथ । प्राद्रवन्नगरं हित्वा भृगोराश्रममप्युत ।।"},
{"c": "13.31", "n": "42", "i": 64585, "v": "ययौ भृगुं च शरणं वीतहव्यो नराधिपः । अभयं च ददौ तस्मै राज्ञे राजन्भृगुस्तथा । ततो ददावासनं च तस्मै शिष्यो भृगोस्तदा ।।"},
{"c": "13.31", "n": "43", "i": 64586, "v": "अथानुपदमेवाशु तत्रागच्छत्प्रतर्दनः । स प्राप्य चाश्रमपदं दिवोदासात्मजोऽब्रवीत् ।।"},
{"c": "13.31", "n": "44", "i": 64587, "v": "भो भोः केऽत्राश्रमे सन्ति भृगोः शिष्या महात्मनः । द्रष्टुमिच्छे मुनिमहं तस्याचक्षत मामिति ।।"},
{"c": "13.31", "n": "45", "i": 64588, "v": "स तं विदित्वा तु भृगुर्निश्चक्रामाश्रमात्तदा । पूजयामास च ततो विधिना परमेण ह ।।"},
{"c": "13.31", "n": "46", "i": 64589, "v": "उवाच चैनं राजेन्द्र किं कार्यमिति पार्थिवम् । स चोवाच नृपस्तस्मै यदागमनकारणम् ।।"},
{"c": "13.31", "n": "47", "i": 64590, "v": "अयं ब्रह्मन्नितो राजा वीतहव्यो विसर्ज्यताम् । अस्य पुत्रैर्हि मे ब्रह्मन्कृत्स्नो वंशः प्रणाशितः । उत्सादितश्च विषयः काशीनां रत्नसंचयः ।।"},
{"c": "13.31", "n": "48", "i": 64591, "v": "एतस्य वीर्यदृप्तस्य हतं पुत्रशतं मया । अस्येदानीं वधाद्ब्रह्मन्भविष्याम्यनृणः पितुः ।।"},
{"c": "13.31", "n": "49", "i": 64592, "v": "तमुवाच कृपाविष्टो भृगुर्धर्मभृतां वरः । नेहास्ति क्षत्रियः कश्चित्सर्वे हीमे द्विजातयः ।।"},
{"c": "13.31", "n": "50", "i": 64593, "v": "एवं तु वचनं श्रुत्वा भृगोस्तथ्यं प्रतर्दनः । पादावुपस्पृश्य शनैः प्रहसन्वाक्यमब्रवीत् ।।"},
{"c": "13.31", "n": "51", "i": 64594, "v": "एवमप्यस्मि भगवन्कृतकृत्यो न संशयः । यदेष राजा वीर्येण स्वजातिं त्याजितो मया ।।"},
{"c": "13.31", "n": "52", "i": 64595, "v": "अनुजानीहि मां ब्रह्मन्ध्यायस्व च शिवेन माम् । त्याजितो हि मया जातिमेष राजा भृगूद्वह ।।"},
{"c": "13.31", "n": "53", "i": 64596, "v": "ततस्तेनाभ्यनुज्ञातो ययौ राजा प्रतर्दनः । यथागतं महाराज मुक्त्वा विषमिवोरगः ।।"},
{"c": "13.31", "n": "54", "i": 64597, "v": "भृगोर्वचनमात्रेण स च ब्रह्मर्षितां गतः । वीतहव्यो महाराज ब्रह्मवादित्वमेव च ।।"},
{"c": "13.31", "n": "55", "i": 64598, "v": "तस्य गृत्समदः पुत्रो रूपेणेन्द्र इवापरः । शक्रस्त्वमिति यो दैत्यैर्निगृहीतः किलाभवत् ।।"},
{"c": "13.31", "n": "56", "i": 64599, "v": "ऋग्वेदे वर्तते चाग्र्या श्रुतिरत्र विशां पते । यत्र गृत्समदो ब्रह्मन्ब्राह्मणैः स महीयते ।।"},
{"c": "13.31", "n": "57", "i": 64600, "v": "स ब्रह्मचारी विप्रर्षिः श्रीमान्गृत्समदोऽभवत् । पुत्रो गृत्समदस्यापि सुचेता अभवद्द्विजः ।।"},
{"c": "13.31", "n": "58", "i": 64601, "v": "वर्चाः सुतेजसः पुत्रो विहव्यस्तस्य चात्मजः । विहव्यस्य तु पुत्रस्तु वितत्यस्तस्य चात्मजः ।।"},
{"c": "13.31", "n": "59", "i": 64602, "v": "वितत्यस्य सुतः सत्यः सन्तः सत्यस्य चात्मजः । श्रवास्तस्य सुतश्चर्षिः श्रवसश्चाभवत्तमः ।।"},
{"c": "13.31", "n": "60", "i": 64603, "v": "तमसश्च प्रकाशोऽभूत्तनयो द्विजसत्तमः । प्रकाशस्य च वागिन्द्रो बभूव जयतां वरः ।।"},
{"c": "13.31", "n": "61", "i": 64604, "v": "तस्यात्मजश्च प्रमतिर्वेदवेदाङ्गपारगः । घृताच्यां तस्य पुत्रस्तु रुरुर्नामोदपद्यत ।।"},
{"c": "13.31", "n": "62", "i": 64605, "v": "प्रमद्वरायां तु रुरोः पुत्रः समुदपद्यत । शुनको नाम विप्रर्षिर्यस्य पुत्रोऽथ शौनकः ।।"},
{"c": "13.31", "n": "63", "i": 64606, "v": "एवं विप्रत्वमगमद्वीतहव्यो नराधिपः । भृगोः प्रसादाद्राजेन्द्र क्षत्रियः क्षत्रियर्षभ ।।"},
{"c": "13.31", "n": "64", "i": 64607, "v": "तथैव कथितो वंशो मया गार्त्समदस्तव । विस्तरेण महाराज किमन्यदनुपृच्छसि ।।"},
{"c": "13.32", "t": "युधिष्ठिर उवाच ।"},
{"c": "13.32", "n": "1", "i": 64608, "v": "के पूज्याः के नमस्कार्या मानवैर्भरतर्षभ । विस्तरेण तदाचक्ष्व न हि तृप्यामि कथ्यताम् ।।"},
{"c": "13.32", "t": "भीष्म उवाच ।"},
{"c": "13.32", "n": "2", "i": 64609, "v": "अत्राप्युदाहरन्तीममितिहासं पुरातनम् । नारदस्य च संवादं वासुदेवस्य चोभयोः ।।"},
{"c": "13.32", "n": "3", "i": 64610, "v": "नारदं प्राञ्जलिं दृष्ट्वा पूजयानं द्विजर्षभान् । केशवः परिपप्रच्छ भगवन्कान्नमस्यसि ।।"},
{"c": "13.32", "n": "4", "i": 64611, "v": "बहुमानः परः केषु भवतो यान्नमस्यसि । शक्यं चेच्छ्रोतुमिच्छामि ब्रूह्येतद्धर्मवित्तम ।।"},
{"c": "13.32", "t": "नारद उवाच ।"},
{"c": "13.32", "n": "5", "i": 64612, "v": "शृणु गोविन्द यानेतान्पूजयाम्यरिमर्दन । त्वत्तोऽन्यः कः पुमाँल्लोके श्रोतुमेतदिहार्हति ।।"},
{"c": "13.32", "n": "6", "i": 64613, "v": "वरुणं वायुमादित्यं पर्जन्यं जातवेदसम् । स्थाणुं स्कन्दं तथा लक्ष्मीं विष्णुं ब्रह्माणमेव च ।।"},
{"c": "13.32", "n": "7", "i": 64614, "v": "वाचस्पतिं चन्द्रमसमपः पृथ्वीं सरस्वतीम् । सततं ये नमस्यन्ति तान्नमस्याम्यहं विभो ।।"},
{"c": "13.32", "n": "8", "i": 64615, "v": "तपोधनान्वेदविदो नित्यं वेदपरायणान् । महार्हान्वृष्णिशार्दूल सदा संपूजयाम्यहम् ।।"},
{"c": "13.32", "n": "9", "i": 64616, "v": "अभुक्त्वा देवकार्याणि कुर्वते येऽविकत्थनाः । संतुष्टाश्च क्षमायुक्तास्तान्नमस्याम्यहं विभो ।।"},
{"c": "13.32", "n": "10", "i": 64617, "v": "सम्यग्ददति ये चेष्टान्क्षान्ता दान्ता जितेन्द्रियाः । सस्यं धनं क्षितिं गाश्च तान्नमस्यामि यादव ।।"},
{"c": "13.32", "n": "11", "i": 64618, "v": "ये ते तपसि वर्तन्ते वने मूलफलाशनाः । असंचयाः क्रियावन्तस्तान्नमस्यामि यादव ।।"},
{"c": "13.32", "n": "12", "i": 64619, "v": "ये भृत्यभरणे सक्ताः सततं चातिथिप्रियाः । भुञ्जन्ते देवशेषाणि तान्नमस्यामि यादव ।।"},
{"c": "13.32", "n": "13", "i": 64620, "v": "ये वेदं प्राप्य दुर्धर्षा वाग्मिनो ब्रह्मवादिनः । याजनाध्यापने युक्ता नित्यं तान्पूजयाम्यहम् ।।"},
{"c": "13.32", "n": "14", "i": 64621, "v": "प्रसन्नहृदयाश्चैव सर्वसत्त्वेषु नित्यशः । आ पृष्ठतापात्स्वाध्याये युक्तास्तान्पूजयाम्यहम् ।।"},
{"c": "13.32", "n": "15", "i": 64622, "v": "गुरुप्रसादे स्वाध्याये यतन्ते ये स्थिरव्रताः । शुश्रूषवोऽनसूयन्तस्तान्नमस्यामि यादव ।।"},
{"c": "13.32", "n": "16", "i": 64623, "v": "सुव्रता मुनयो ये च ब्रह्मण्याः सत्यसंगराः । वोढारो हव्यकव्यानां तान्नमस्यामि यादव ।।"},
{"c": "13.32", "n": "17", "i": 64624, "v": "भैक्ष्यचर्यासु निरताः कृशा गुरुकुलाश्रयाः । निःसुखा निर्धना ये च तान्नमस्यामि यादव ।।"},
{"c": "13.32", "n": "18", "i": 64625, "v": "निर्ममा निष्प्रतिद्वंद्वा निर्ह्रीका निष्प्रयोजनाः । अहिंसानिरता ये च ये च सत्यव्रता नराः । दान्ताः शमपराश्चैव तान्नमस्यामि केशव ।।"},
{"c": "13.32", "n": "19", "i": 64626, "v": "देवतातिथिपूजायां प्रसक्ता गृहमेधिनः । कपोतवृत्तयो नित्यं तान्नमस्यामि यादव ।।"},
{"c": "13.32", "n": "20", "i": 64627, "v": "येषां त्रिवर्गः कृत्येषु वर्तते नोपहीयते । शिष्टाचारप्रवृत्ताश्च तान्नमस्याम्यहं सदा ।।"},
{"c": "13.32", "n": "21", "i": 64628, "v": "ब्राह्मणास्त्रिषु लोकेषु ये त्रिवर्गमनुष्ठिताः । अलोलुपाः पुण्यशीलास्तान्नमस्यामि केशव ।।"},
{"c": "13.32", "n": "22", "i": 64629, "v": "अब्भक्षा वायुभक्षाश्च सुधाभक्षाश्च ये सदा । व्रतैश्च विविधैर्युक्तास्तान्नमस्यामि माधव ।।"},
{"c": "13.32", "n": "23", "i": 64630, "v": "अयोनीनग्नियोनींश्च ब्रह्मयोनींस्तथैव च । सर्वभूतात्मयोनींश्च तान्नमस्याम्यहं द्विजान् ।।"},
{"c": "13.32", "n": "24", "i": 64631, "v": "नित्यमेतान्नमस्यामि कृष्ण लोककरानृषीन् । लोकज्येष्ठाञ्ज्ञाननिष्ठांस्तमोघ्नाँल्लोकभास्करान् ।।"},
{"c": "13.32", "n": "25", "i": 64632, "v": "तस्मात्त्वमपि वार्ष्णेय द्विजान्पूजय नित्यदा । पूजिताः पूजनार्हा हि सुखं दास्यन्ति तेऽनघ ।।"},
{"c": "13.32", "n": "26", "i": 64633, "v": "अस्मिँल्लोके सदा ह्येते परत्र च सुखप्रदाः । त एते मान्यमाना वै प्रदास्यन्ति सुखं तव ।।"},
{"c": "13.32", "n": "27", "i": 64634, "v": "ये सर्वातिथयो नित्यं गोषु च ब्राह्मणेषु च । नित्यं सत्ये च निरता दुर्गाण्यतितरन्ति ते ।।"},
{"c": "13.32", "n": "28", "i": 64635, "v": "नित्यं शमपरा ये च तथा ये चानसूयकाः । नित्यं स्वाध्यायिनो ये च दुर्गाण्यतितरन्ति ते ।।"},
{"c": "13.32", "n": "29", "i": 64636, "v": "सर्वान्देवान्नमस्यन्ति ये चैकं देवमाश्रिताः । श्रद्दधानाश्च दान्ताश्च दुर्गाण्यतितरन्ति ते ।।"},
{"c": "13.32", "n": "30", "i": 64637, "v": "तथैव विप्रप्रवरान्नमस्कृत्य यतव्रतान् । भवन्ति ये दानरता दुर्गाण्यतितरन्ति ते ।।"},
{"c": "13.32", "n": "31", "i": 64638, "v": "अग्नीनाधाय विधिवत्प्रयता धारयन्ति ये । प्राप्ताः सोमाहुतिं चैव दुर्गाण्यतितरन्ति ते ।।"},
{"c": "13.32", "n": "32", "i": 64639, "v": "मातापित्रोर्गुरुषु च सम्यग्वर्तन्ति ये सदा । यथा त्वं वृष्णिशार्दूलेत्युक्त्वैवं विरराम सः ।।"},
{"c": "13.32", "n": "33", "i": 64640, "v": "तस्मात्त्वमपि कौन्तेय पितृदेवद्विजातिथीन् । सम्यक्पूजय येन त्वं गतिमिष्टामवाप्स्यसि ।।"},
{"c": "13.33", "t": "युधिष्ठिर उवाच ।"},
{"c": "13.33", "n": "1", "i": 64641, "v": "किं राज्ञः सर्वकृत्यानां गरीयः स्यात्पितामह । किं कुर्वन्कर्म नृपतिरुभौ लोकौ समश्नुते ।।"},
{"c": "13.33", "t": "भीष्म उवाच ।"},
{"c": "13.33", "n": "2", "i": 64642, "v": "एतद्राज्ञः कृत्यतममभिषिक्तस्य भारत । ब्राह्मणानामनुष्ठानमत्यन्तं सुखमिच्छता । श्रोत्रियान्ब्राह्मणान्वृद्धान्नित्यमेवाभिपूजयेत् ।।"},
{"c": "13.33", "n": "3", "i": 64643, "v": "पौरजानपदांश्चापि ब्राह्मणांश्च बहुश्रुतान् । सान्त्वेन भोगदानेन नमस्कारैस्तथार्चयेत् ।।"},
{"c": "13.33", "n": "4", "i": 64644, "v": "एतत्कृत्यतमं राज्ञो नित्यमेवेति लक्षयेत् । यथात्मानं यथा पुत्रांस्तथैतान्परिपालयेत् ।।"},
{"c": "13.33", "n": "5", "i": 64645, "v": "ये चाप्येषां पूज्यतमास्तान्दृढं प्रतिपूजयेत् । तेषु शान्तेषु तद्राष्ट्रं सर्वमेव विराजते ।।"},
{"c": "13.33", "n": "6", "i": 64646, "v": "ते पूज्यास्ते नमस्कार्यास्ते रक्ष्याः पितरो यथा । तेष्वेव यात्रा लोकस्य भूतानामिव वासवे ।।"},
{"c": "13.33", "n": "7", "i": 64647, "v": "अभिचारैरुपायैश्च दहेयुरपि तेजसा । निःशेषं कुपिताः कुर्युरुग्राः सत्यपराक्रमाः ।।"},
{"c": "13.33", "n": "8", "i": 64648, "v": "नान्तमेषां प्रपश्यामि न दिशश्चाप्यपावृताः । कुपिताः समुदीक्षन्ते दावेष्वग्निशिखा इव ।।"},
{"c": "13.33", "n": "9", "i": 64649, "v": "विद्यन्तेषां साहसिका गुणास्तेषामतीव हि । कूपा इव तृणच्छन्ना विशुद्धा द्यौरिवापरे ।।"},
{"c": "13.33", "n": "10", "i": 64650, "v": "प्रसह्यकारिणः केचित्कार्पासमृदवोऽपरे । सन्ति चैषामतिशठास्तथान्येऽतितपस्विनः ।।"},
{"c": "13.33", "n": "11", "i": 64651, "v": "कृषिगोरक्ष्यमप्यन्ये भैक्षमन्येऽप्यनुष्ठिताः । चोराश्चान्येऽनृताश्चान्ये तथान्ये नटनर्तकाः ।।"},
{"c": "13.33", "n": "12", "i": 64652, "v": "सर्वकर्मसु दृश्यन्ते प्रशान्तेष्वितरेषु च । विविधाचारयुक्ताश्च ब्राह्मणा भरतर्षभ ।।"},
{"c": "13.33", "n": "13", "i": 64653, "v": "नानाकर्मसु युक्तानां बहुकर्मोपजीविनाम् । धर्मज्ञानां सतां तेषां नित्यमेवानुकीर्तयेत् ।।"},
{"c": "13.33", "n": "14", "i": 64654, "v": "पितॄणां देवतानां च मनुष्योरगरक्षसाम् । पुरोहिता महाभागा ब्राह्मणा वै नराधिप ।।"},
{"c": "13.33", "n": "15", "i": 64655, "v": "नैते देवैर्न पितृभिर्न गन्धर्वैर्न राक्षसैः । नासुरैर्न पिशाचैश्च शक्या जेतुं द्विजातयः ।।"},
{"c": "13.33", "n": "16", "i": 64656, "v": "अदैवं दैवतं कुर्युर्दैवतं चाप्यदैवतम् । यमिच्छेयुः स राजा स्याद्यं द्विष्युः स पराभवेत् ।।"},
{"c": "13.33", "n": "17", "i": 64657, "v": "परिवादं च ये कुर्युर्ब्राह्मणानामचेतसः । निन्दाप्रशंसाकुशलाः कीर्त्यकीर्तिपरावराः । परिकुप्यन्ति ते राजन्सततं द्विषतां द्विजाः ।।"},
{"c": "13.33", "n": "18", "i": 64658, "v": "ब्राह्मणा यं प्रशंसन्ति पुरुषः स प्रवर्धते । ब्राह्मणैर्यः पराक्रुष्टः पराभूयात्क्षणाद्धि सः ।।"},
{"c": "13.33", "n": "19", "i": 64659, "v": "शका यवनकाम्बोजास्तास्ताः क्षत्रियजातयः । वृषलत्वं परिगता ब्राह्मणानामदर्शनात् ।।"},
{"c": "13.33", "n": "20", "i": 64660, "v": "द्रमिळाश्च कलिङ्गाश्च पुलिन्दाश्चाप्युशीनराः । कौलाः सर्पा माहिषकास्तास्ताः क्षत्रियजातयः ।।"},
{"c": "13.33", "n": "21", "i": 64661, "v": "वृषलत्वं परिगता ब्राह्मणानामदर्शनात् । श्रेयान्पराजयस्तेभ्यो न जयो जयतां वर ।।"},
{"c": "13.33", "n": "22", "i": 64662, "v": "यस्तु सर्वमिदं हन्याद्ब्राह्मणं च न तत्समम् । ब्रह्मवध्या महान्दोष इत्याहुः परमर्षयः ।।"},
{"c": "13.33", "n": "23", "i": 64663, "v": "परिवादो द्विजातीनां न श्रोतव्यः कथंचन । आसीताधोमुखस्तूष्णीं समुत्थाय व्रजेत वा ।।"},
{"c": "13.33", "n": "24", "i": 64664, "v": "न स जातो जनिष्यो वा पृथिव्यामिह कश्चन । यो ब्राह्मणविरोधेन सुखं जीवितुमुत्सहेत् ।।"},
{"c": "13.33", "n": "25", "i": 64665, "v": "दुर्ग्रहो मुष्टिना वायुर्दुःस्पर्शः पाणिना शशी । दुर्धरा पृथिवी मूर्ध्ना दुर्जया ब्राह्मणा भुवि ।।"},
{"c": "13.34", "t": "भीष्म उवाच ।"},
{"c": "13.34", "n": "1", "i": 64666, "v": "ब्राह्मणानेव सततं भृशं संप्रतिपूजयेत् । एते हि सोमराजान ईश्वराः सुखदुःखयोः ।।"},
{"c": "13.34", "n": "2", "i": 64667, "v": "एते भोगैरलंकारैरन्यैश्चैव किमिच्छकैः । सदा पूज्या नमस्कार्या रक्ष्याश्च पितृवन्नृपैः । अतो राष्ट्रस्य शान्तिर्हि भूतानामिव वासवात् ।।"},
{"c": "13.34", "n": "3", "i": 64668, "v": "जायतां ब्रह्मवर्चस्वी राष्ट्रे वै ब्राह्मणः शुचिः । महारथश्च राजन्य एष्टव्यः शत्रुतापनः ।।"},
{"c": "13.34", "n": "4", "i": 64669, "v": "ब्राह्मणं जातिसंपन्नं धर्मज्ञं संशितव्रतम् । वासयेत गृहे राजन्न तस्मात्परमस्ति वै ।।"},
{"c": "13.34", "n": "5", "i": 64670, "v": "ब्राह्मणेभ्यो हविर्दत्तं प्रतिगृह्णन्ति देवताः । पितरः सर्वभूतानां नैतेभ्यो विद्यते परम् ।।"},
{"c": "13.34", "n": "6", "i": 64671, "v": "आदित्यश्चन्द्रमा वायुर्भूमिरापोऽम्बरं दिशः । सर्वे ब्राह्मणमाविश्य सदान्नमुपभुञ्जते ।।"},
{"c": "13.34", "n": "7", "i": 64672, "v": "न तस्याश्नन्ति पितरो यस्य विप्रा न भुञ्जते । देवाश्चाप्यस्य नाश्नन्ति पापस्य ब्राह्मणद्विषः ।।"},
{"c": "13.34", "n": "8", "i": 64673, "v": "ब्राह्मणेषु तु तुष्टेषु प्रीयन्ते पितरः सदा । तथैव देवता राजन्नात्र कार्या विचारणा ।।"},
{"c": "13.34", "n": "9", "i": 64674, "v": "तथैव तेऽपि प्रीयन्ते येषां भवति तद्धविः । न च प्रेत्य विनश्यन्ति गच्छन्ति परमां गतिम् ।।"},
{"c": "13.34", "n": "10", "i": 64675, "v": "येन येनैव हविषा ब्राह्मणांस्तर्पयेन्नरः । तेन तेनैव प्रीयन्ते पितरो देवतास्तथा ।।"},
{"c": "13.34", "n": "11", "i": 64676, "v": "ब्राह्मणादेव तद्भूतं प्रभवन्ति यतः प्रजाः । यतश्चायं प्रभवति प्रेत्य यत्र च गच्छति ।।"},
{"c": "13.34", "n": "12", "i": 64677, "v": "वेदैष मार्गं स्वर्गस्य तथैव नरकस्य च । आगतानागते चोभे ब्राह्मणो द्विपदां वरः । ब्राह्मणो भरतश्रेष्ठ स्वधर्मं वेद मेधया ।।"},
{"c": "13.34", "n": "13", "i": 64678, "v": "ये चैनमनुवर्तन्ते ते न यान्ति पराभवम् । न ते प्रेत्य विनश्यन्ति गच्छन्ति न पराभवम् ।।"},
{"c": "13.34", "n": "14", "i": 64679, "v": "ये ब्राह्मणमुखात्प्राप्तं प्रतिगृह्णन्ति वै वचः । कृतात्मानो महात्मानस्ते न यान्ति पराभवम् ।।"},
{"c": "13.34", "n": "15", "i": 64680, "v": "क्षत्रियाणां प्रतपतां तेजसा च बलेन च । ब्राह्मणेष्वेव शाम्यन्ति तेजांसि च बलानि च ।।"},
{"c": "13.34", "n": "16", "i": 64681, "v": "भृगवोऽजयंस्तालजङ्घान्नीपानङ्गिरसोऽजयन् । भरद्वाजो वैतहव्यानैलांश्च भरतर्षभ ।।"},
{"c": "13.34", "n": "17", "i": 64682, "v": "चित्रायुधांश्चाप्यजयन्नेते कृष्णाजिनध्वजाः । प्रक्षिप्याथ च कुम्भान्वै पारगामिनमारभेत् ।।"},
{"c": "13.34", "n": "18", "i": 64683, "v": "यत्किंचित्कथ्यते लोके श्रूयते पश्यतेऽपि वा । सर्वं तद्ब्राह्मणेष्वेव गूढोऽग्निरिव दारुषु ।।"},
{"c": "13.34", "n": "19", "i": 64684, "v": "अत्राप्युदाहरन्तीममितिहासं पुरातनम् । संवादं वासुदेवस्य पृथ्व्याश्च भरतर्षभ ।।"},
{"c": "13.34", "t": "वासुदेव उवाच ।"},
{"c": "13.34", "n": "20", "i": 64685, "v": "मातरं सर्वभूतानां पृच्छे त्वा संशयं शुभे । केन स्वित्कर्मणा पापं व्यपोहति नरो गृही ।।"},
{"c": "13.34", "t": "पृथिव्युवाच ।"},
{"c": "13.34", "n": "21", "i": 64686, "v": "ब्राह्मणानेव सेवेत पवित्रं ह्येतदुत्तमम् । ब्राह्मणान्सेवमानस्य रजः सर्वं प्रणश्यति ।।"},
{"c": "13.34", "n": "22", "i": 64687, "v": "अतो भूतिरतः कीर्तिरतो बुद्धिः प्रजायते । अपरेषां परेषां च परेभ्यश्चैव ये परे ।।"},
{"c": "13.34", "n": "23", "i": 64688, "v": "ब्राह्मणा यं प्रशंसन्ति पुरुषः स प्रवर्धते । अथ यो ब्राह्मणाक्रुष्टः पराभवति सोऽचिरात् ।।"},
{"c": "13.34", "n": "24", "i": 64689, "v": "यथा महार्णवे क्षिप्त आमलोष्टो विनश्यति । तथा दुश्चरितं कर्म पराभावाय कल्पते ।।"},
{"c": "13.34", "n": "25", "i": 64690, "v": "पश्य चन्द्रे कृतं लक्ष्म समुद्रे लवणोदकम् । तथा भगसहस्रेण महेन्द्रं परिचिह्नितम् ।।"},
{"c": "13.34", "n": "26", "i": 64691, "v": "तेषामेव प्रभावेन सहस्रनयनो ह्यसौ । शतक्रतुः समभवत्पश्य माधव यादृशम् ।।"},
{"c": "13.34", "n": "27", "i": 64692, "v": "इच्छन्भूतिं च कीर्तिं च लोकांश्च मधुसूदन । ब्राह्मणानुमते तिष्ठेत्पुरुषः शुचिरात्मवान् ।।"},
{"c": "13.34", "n": "28", "i": 64693, "v": "इत्येतद्वचनं श्रुत्वा मेदिन्या मधुसूदनः । साधु साध्वित्यथेत्युक्त्वा मेदिनीं प्रत्यपूजयत् ।।"},
{"c": "13.34", "n": "29", "i": 64694, "v": "एतां श्रुत्वोपमां पार्थ प्रयतो ब्राह्मणर्षभान् । सततं पूजयेथास्त्वं ततः श्रेयोऽभिपत्स्यसे ।।"},
{"c": "13.35", "t": "भीष्म उवाच ।"},
{"c": "13.35", "n": "1", "i": 64695, "v": "जन्मनैव महाभागो ब्राह्मणो नाम जायते । नमस्यः सर्वभूतानामतिथिः प्रसृताग्रभुक् ।।"},
{"c": "13.35", "n": "2", "i": 64696, "v": "सर्वान्नः सुहृदस्तात ब्राह्मणाः सुमनोमुखाः । गीर्भिर्मङ्गलयुक्ताभिरनुध्यायन्ति पूजिताः ।।"},
{"c": "13.35", "n": "3", "i": 64697, "v": "सर्वान्नो द्विषतस्तात ब्राह्मणा जातमन्यवः । गीर्भिर्दारुणयुक्ताभिरभिहन्युरपूजिताः ।।"},
{"c": "13.35", "n": "4", "i": 64698, "v": "अत्र गाथा ब्रह्मगीताः कीर्तयन्ति पुराविदः । सृष्ट्वा द्विजातीन्धाता हि यथापूर्वं समादधत् ।।"},
{"c": "13.35", "n": "5", "i": 64699, "v": "न वोऽन्यदिह कर्तव्यं किंचिदूर्ध्वं यथाविधि । गुप्ता गोपायत ब्रह्म श्रेयो वस्तेन शोभनम् ।।"},
{"c": "13.35", "n": "6", "i": 64700, "v": "स्वमेव कुर्वतां कर्म श्रीर्वो ब्राह्मी भविष्यति । प्रमाणं सर्वभूतानां प्रग्रहं च गमिष्यथ ।।"},
{"c": "13.35", "n": "7", "i": 64701, "v": "न शौद्रं कर्म कर्तव्यं ब्राह्मणेन विपश्चिता । शौद्रं हि कुर्वतः कर्म धर्मः समुपरुध्यते ।।"},
{"c": "13.35", "n": "8", "i": 64702, "v": "श्रीश्च बुद्धिश्च तेजश्च विभूतिश्च प्रतापिनी । स्वाध्यायेनैव माहात्म्यं विमलं प्रतिपत्स्यथ ।।"},
{"c": "13.35", "n": "9", "i": 64703, "v": "हुत्वा चाहवनीयस्थं महाभाग्ये प्रतिष्ठिताः । अग्रभोज्याः प्रसूतीनां श्रिया ब्राह्म्यानुकल्पिताः ।।"},
{"c": "13.35", "n": "10", "i": 64704, "v": "श्रद्धया परया युक्ता ह्यनभिद्रोहलब्धया । दमस्वाध्यायनिरताः सर्वान्कामानवाप्स्यथ ।।"},
{"c": "13.35", "n": "11", "i": 64705, "v": "यच्चैव मानुषे लोके यच्च देवेषु किंचन । सर्वं तत्तपसा साध्यं ज्ञानेन विनयेन च ।।"},
{"c": "13.35", "n": "12", "i": 64706, "v": "इत्येता ब्रह्मगीतास्ते समाख्याता मयानघ । विप्रानुकम्पार्थमिदं तेन प्रोक्तं हि धीमता ।।"},
{"c": "13.35", "n": "13", "i": 64707, "v": "भूयस्तेषां बलं मन्ये यथा राज्ञस्तपस्विनः । दुरासदाश्च चण्डाश्च रभसाः क्षिप्रकारिणः ।।"},
{"c": "13.35", "n": "14", "i": 64708, "v": "सन्त्येषां सिंहसत्त्वाश्च व्याघ्रसत्त्वास्तथापरे । वराहमृगसत्त्वाश्च गजसत्त्वास्तथापरे ।।"},
{"c": "13.35", "n": "15", "i": 64709, "v": "कर्पासमृदवः केचित्तथान्ये मकरस्पृशः । विभाष्यघातिनः केचित्तथा चक्षुर्हणोऽपरे ।।"},
{"c": "13.35", "n": "16", "i": 64710, "v": "सन्ति चाशीविषनिभाः सन्ति मन्दास्तथापरे । विविधानीह वृत्तानि ब्राह्मणानां युधिष्ठिर ।।"},
{"c": "13.35", "n": "17", "i": 64711, "v": "मेकला द्रमिडाः काशाः पौण्ड्राः कोल्लगिरास्तथा । शौण्डिका दरदा दर्वाश्चौराः शबरबर्बराः ।।"},
{"c": "13.35", "n": "18", "i": 64712, "v": "किराता यवनाश्चैव तास्ताः क्षत्रियजातयः । वृषलत्वमनुप्राप्ता ब्राह्मणानामदर्शनात् ।।"},
{"c": "13.35", "n": "19", "i": 64713, "v": "ब्राह्मणानां परिभवादसुराः सलिलेशयाः । ब्राह्मणानां प्रसादाच्च देवाः स्वर्गनिवासिनः ।।"},
{"c": "13.35", "n": "20", "i": 64714, "v": "अशक्यं स्प्रष्टुमाकाशमचाल्यो हिमवान्गिरिः । अवार्या सेतुना गङ्गा दुर्जया ब्राह्मणा भुवि ।।"},
{"c": "13.35", "n": "21", "i": 64715, "v": "न ब्राह्मणविरोधेन शक्या शास्तुं वसुंधरा । ब्राह्मणा हि महात्मानो देवानामपि देवताः ।।"},
{"c": "13.35", "n": "22", "i": 64716, "v": "तान्पूजयस्व सततं दानेन परिचर्यया । यदीच्छसि महीं भोक्तुमिमां सागरमेखलाम् ।।"},
{"c": "13.35", "n": "23", "i": 64717, "v": "प्रतिग्रहेण तेजो हि विप्राणां शाम्यतेऽनघ । प्रतिग्रहं ये नेच्छेयुस्तेऽपि रक्ष्यास्त्वयानघ ।।"},
{"c": "13.36", "t": "भीष्म उवाच ।"},
{"c": "13.36", "n": "1", "i": 64718, "v": "अत्राप्युदाहरन्तीममितिहासं पुरातनम् । शक्रशम्बरसंवादं तन्निबोध युधिष्ठिर ।।"},
{"c": "13.36", "n": "2", "i": 64719, "v": "शक्रो ह्यज्ञातरूपेण जटी भूत्वा रजोरुणः । विरूपं रूपमास्थाय प्रश्नं पप्रच्छ शम्बरम् ।।"},
{"c": "13.36", "n": "3", "i": 64720, "v": "केन शम्बर वृत्तेन स्वजात्यानधितिष्ठसि । श्रेष्ठं त्वां केन मन्यन्ते तन्मे प्रब्रूहि पृच्छतः ।।"},
{"c": "13.36", "t": "शम्बर उवाच ।"},
{"c": "13.36", "n": "4", "i": 64721, "v": "नासूयामि सदा विप्रान्ब्रह्माणं च पितामहम् । शास्त्राणि वदतो विप्रान्संमन्यामि यथासुखम् ।।"},
{"c": "13.36", "n": "5", "i": 64722, "v": "श्रुत्वा च नावजानामि नापराध्यामि कर्हिचित् । अभ्यर्च्याननुपृच्छामि पादौ गृह्णामि धीमताम् ।।"},
{"c": "13.36", "n": "6", "i": 64723, "v": "ते विश्रब्धाः प्रभाषन्ते संयच्छन्ति च मां सदा । प्रमत्तेष्वप्रमत्तोऽस्मि सदा सुप्तेषु जागृमि ।।"},
{"c": "13.36", "n": "7", "i": 64724, "v": "ते मा शास्त्रपथे युक्तं ब्रह्मण्यमनसूयकम् । समासिञ्चन्ति शास्तारः क्षौद्रं मध्विव मक्षिकाः ।।"},
{"c": "13.36", "n": "8", "i": 64725, "v": "यच्च भाषन्ति ते तुष्टास्तत्तद्गृह्णामि मेधया । समाधिमात्मनो नित्यमनुलोममचिन्तयन् ।।"}]
}